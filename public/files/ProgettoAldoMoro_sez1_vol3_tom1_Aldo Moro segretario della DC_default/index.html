<p><strong><em><sup><a href="#footnote-1" id="footnote-ref-1">[1]</a></sup>Discorso conclusivo dell’on. Moro al convegno dei dirigenti del partito</em> (3 luglio 1959),</strong> <strong>in ACS, Archivio Aldo Moro 1953-1978, Busta 1, fascicolo 3, dattiloscritto s.d.</strong></p><p>Credo di poter concludere brevemente questo nostro incontro perché in definitiva le cose che abbiamo dette in questa nostra riunione, hanno trovato sostanzialmente conferma negli interventi degli amici che hanno partecipato ai nostri lavori.</p><p>Desidero innanzitutto ringraziare sinceramente tutti gli intervenuti – intervenuti qui anche con loro sacrificio personale – per gli interventi di cui siamo loro grati. Ringrazio in particolare i parlamentari – illustri – che con scarso numero ma con alta rappresentatività sono intervenuto al convegno e vi hanno apportato non solo il contributo delle loro idee e della loro esperienza, ma anche una cosa importante: il senso dell’unità fra le strutture di partito e la rappresentanza parlamentare. Abbiamo sentito nelle parole degli amici parlamentari, oltre che un grande calore umano, il senso del profondo attaccamento loro al partito, sicché i parlamentari ci sono sembrati non come una forza lontana ed estranea, ma come una espressione profondamente vera e sincera della D.C.</p><p>Alcuni amici hanno parlato della linea politica del partito in questo momento. In complesso, mi pare, in termini di adesione delle cose che io ho avuto occasione di prospettare, che non sono nuove ma che sono acquisite dalla D.C. C’è stata qualche voce, non dirò discorde, ma in qualche modo differenziata. Qualche amico ha lamentato che l’iniziativa politica sia in certo senso scivolata dalle mani della D.C., e non sia stata da essa ripresa. Qualche amico ha lamentato una eccessiva polarizzazione della vita politica italiana intorno al tema della presenza socialista nella vita democratica del nostro Paese. Credo si possa dire che l’iniziativa politica non è mai sfuggita alla D.C., essa l’ha tenuta saldamente, anche come rilevavo questa mattina, nei momenti più difficili, che sono stati molti in questi anni pieni di asprezze e di problemi. In nessun momento la D.C. ha cessato di essere essa – come suo dovere prima che come suo diritto – la forza determinante, orientatrice della vita politica italiana, quella in relazione alla quale in definitiva si misurano le altre forze, quelle di rigida, intransigente, definitiva opposizione, le quali tutte girando di qua e di là, in definitiva portano i loro attacchi contro la D.C., perché sanno bene che non si tratta tanto di avvicinare o di allontanare questo o quello, dalla D.C., ma si tratta, se si vuol cambiare radicalmente – come le posizioni estreme desiderano – la vita politica del Paese, si tratta di togliere appunto l’iniziativa, il potere, la responsabilità alla D.C. Quindi anche nel senso delle opposizioni, tutto ruota naturalmente intorno a noi ed anche al di fuori delle posizioni estreme, tutto che avviene e che può essere variamente interpretato, in rapporto ai problemi di fondo della difesa e dello sviluppo democratico, ruota into<sup><a href="#footnote-2" id="footnote-ref-2">[2]</a></sup>rno alla D.C. Non siamo noi che siamo affascinati e resi incapaci di vedere o di agire dagli altri partiti; sono gli altri partiti che subiscono l’iniziativa, che ricevono i problemi che sono proposti dalla D.C.</p><p>Naturalmente nella vita democratica, tutto è un gioco di azioni e di reazioni e non sarebbe concepibile che i problemi proposti, problemi mossi dalla iniziativa e dal senso di responsabilità della D.C. restassero poi a loro volta – in quanto non approfonditi – senza risonanza nella D.C. È la D.C. che inizia il gioco, ma è la D.C. che a un certo punto lo riprende nelle sue mani per ricavarne delle soluzioni. Se non ci fosse stata una forte Democrazia Cristiana, ma soprattutto se non ci fosse stato in questa forza della Democrazia Cristiana un dato reale di vita democratica, credete che sarebbe mai emersa in qualche modo questa prospettiva di autonomia, faticosamente avanzate nel partito socialista? Si sarebbe mai proposto per il socialismo il problema di una posizione da assumere, di una responsabilità da prendere, di un avvicinamento qualunque da tentare nei confronti della vita democratica del Paese, se non ci fosse stata oltre che una forte Democrazia Cristiana, un grande partito democratico che poteva offrire oltre che punti di contrattazione, anche, evidentemente, una prospettiva reale di sviluppo democratico nel nostro Paese?</p><p>Tutto quello quindi che è avvenuto, tutta l’attenzione che è stata portata a queste cose, nasce dall’essere e dall’operare della D.C. Non siamo quindi noi fuori gioco, siamo noi che continuiamo il gioco della vita democratica italiana. Naturalmente è vero che c’è una attenzione particolare rivolta al partito socialista, senza che questo diventi né l’arbitro, né la realtà più importante e significativa della vita del Paese. Perché sarebbe inconcepibile. Io sono anche d’accordo che di queste cose, per quanto importanti, si parla di meno e credo che al Congresso nazionale della D.C., che non è lontano, si dovrà parlare anche di queste cose, ma si dovrà parlare prevalentemente di altre, cioè della azione positiva di conquista democratica della D.C., una azione che ha certamente, come uno dei suoi elementi determinanti, il tema dell’isolamento del partito comunista, della conquista socialista alla vita democratica, ma senza che questo ne esaurisca il complesso dell’azione di conquista democratica della D.C., né diventi troppo pesante ed importante nell’ambito della nostra iniziativa. Non c’è dubbio che ho detto questo per riportare le cose nei loro termini reali, che vi è cioè una naturale attenzione rivolta al partito socialista. C’è in ordine a questo partito il problema stesso che è stato proposto dalla scissione di Palazzo Barberini, che ha creato il partito socialdemocratico, che è un dato estremamente importante nella vita politica italiana. Forse le cose non sono però così semplici come sembrava vederle, su questo punto, l’amico Tozzi Condivi. Detto che il problema del socialismo è un problema che è stato in certo senso proposto ma non chiuso dalla scissione di Palazzo Barberini, resta il tema della espansione nell’ambito delle forze socialiste di quell’idea democratica che è stata appunto avanzata, e coraggiosamente, e in certo senso spregiudicatamente, dalla scissione di Palazzo Barberini, idea democratica che trova il suo naturale supporto nella realtà democratica della Democrazia Cristiana.</p><p>Non dobbiamo essere imprudenti, non dobbiamo essere irresponsabili, non dobbiamo essere intempestivi, non dobbiamo scambiare le speranze con la realtà in atti delle cose; questo è certo; ma non dobbiamo essere, dicevo stamani, neppure così scettici da non proporre con vigore il tema dell’attuazione democratica del socialismo, e non dobbiamo essere così ciechi da non vedere che il recupero della vita democratica delle ingenti forze che fanno capo a questo partito operaio, per quanto un problema proponga, difficoltà offra, è certamente un tema di grande importanza per la vita democratica del nostro Paese. Il recupero delle persone è il primo obiettivo della D.C.; di fronte a tutti, come diceva Tozzi Condivi, noi crediamo che le nostre idee abbiano ancora una indefinita capacità di espansione, ma il senso realistico, l’accortezza politica, il rispetto delle verità, ci impongono anche di non trascurare, pur con senso profondo di responsabilità e di prudenza, tutto quello che ci serve a chiarire, ma a chiarire davvero l’atmosfera politica italiana e ad allargare i margini ancora troppo ristretti della vita democratica del nostro Paese.</p><p>Questo serve per dimostrare che non vi è stata da parte nostra una attenzione eccessiva ed innaturale portata verso altri, che ciò che è stato fatto in questo tempo non ha portato l’accento dalla D.C. in altre forze, ma le considerazioni che ho fatto or ora e le stesse vicende dalla formula politica alla quale è affidata in questo momento la difesa democratica in Italia, dimostrano che questi altri problemi esistono, perché la formula di convergenza rappresenta appunto la soluzione che viene data ai problemi della difesa e dello sviluppo democratico in questo momento, rispettando l’attenzione che alcuni partiti almeno rivolgono al problema del recupero socialista alla vita democratica del nostro paese.</p><p>Detto questo, in linea di principio, non ripeto le cose che ho detto circa le luci e le ombre, le molte ombre che incombono sul partito socialista italiano. È chiaro che la stessa relativa stabilità della situazione politica italiana, dimostra che questa valutazione, non entusiasta, ma prudente e ragionevole è largamente condivisa per quanto acute siano le punte di ottimismo nella valutazione di alcuni partiti; il fatto che la situazione italiana sia retta, per riconoscimento di un complesso di partiti, dalla formula di convergenza, dimostra che una valutazione prudente è largamente condivisa dalle forze più responsabili della vita politica italiana.</p><p>E ancora in ordine alla linea politica, l’amico Palmitessa ha accennato a possibili alternative, ha lamentato che la D.C., attraverso talune prese di posizione – che essa ha rigorosamente tenuto e che hanno trovato l’adesione disciplinata e il più delle volte convinta dei democratici cristiani – ha anche per così dire bruciato i vascelli alle proprie spalle, cioè abbia imboccato una strada senza riservarsi nessuna alternativa. Ma quando l’alternativa, cari amici – come si accennava implicitamente nelle parole dell’amico Palmitessa – è l’alternativa delle intese più o meno mascherate, più o meno pulitamente presenti con le forze dell’estrema destra, bisogna dire che qui non sono nel campo del negoziabile, qui non siamo nel campo di alternative diverse ma che sono collegate in certo modo sullo stesso terreno, perché da un lato c’è una difesa di linea democratica, un tentativo prudente di espansione della vita democratica, dall’altro c’è una sicura appartenenza all’area totalitaria. Non credo che questo possa essere riscattato attraverso la formula su accennata della libera convergenza sui programmi. Se i programmi avessero questa virtù di intrinseca purificazione delle forze politiche, certo le cose sarebbero molto più semplici, ma è veramente difficile pensare che vi sia questa adesione così elevata, così disinteressata e così sincera di forze politiche le quali si arrenderebbero alla evidenza e al carattere fascinoso di programmi in netto contrasto con la propria linea politica. Non è pensabile che vi sia una trasformazione di forze politiche che essendo quelle che sono e non desiderando cambiare per evidenti ragioni di coerenza, poi diventerebbero innocue nella disinteressata adesione e accettazione di un diverso contraddittorio programma politico. Di questa gente buona credo ce ne sia stata sempre poca e ora ritengo sia ridotta in termini minimi. Quindi risolvere, affrontare problemi di consolidamento e di sviluppo della vita democratica, attraverso l’onesta finzione della convergenza di forze totalitarie su un programma avanzato quale può essere quello della D.C. è cosa impensabile. Se noi poniamo sui due piatti della bilancia da un lato una classica alternativa democratica, dall’altro una sostanziale anche se mascherata alternativa, noi creiamo una irrimediabile confusione. Quando si hanno alternative, si possono tenere su un unico terreno, che è quello della democrazia.</p><p>Quindi in realtà non abbiamo perduto niente, contrariamente a quanto vanno predicando organi di opinione della destra, non abbiamo perduto niente quando abbiamo lasciato quello che non valeva la pena tenere. Non valeva la pena di tenere per la democrazia italiana, perché non è su questa base che si può costruire qualcosa di solido, una società democratica che sappia difendersi validamente dal comunismo sul terreno di una piena attuazione dei valori umani e di libertà; non abbiamo perso niente neppure per la D.C., neppure per le fortune elettorali in prospettiva della D.C., perché quale che possa essere stata la irrilevanza di talune vicende della vita politica italiana, che ci hanno portato a determinati contatti sul terreno elettorale, alla lunga la D.C. non si espande e nemmeno si salva attraverso coalizioni le quali in definitiva la deformano o la rendono irriconoscibile ed inaccettabile per la gran parte del suo elettorato.</p><p>Come è stato detto da alcuni giornali di sinistra a proposito del mio discorso di Cagliari, non è che noi facciamo una scelta tra la nostra ispirazione democratica e l’ispirazione democratica delle forze di destra, in termini di una maggiore efficacia anticomunista di certi metodi in confronto di altri. Questa è, certo, una voluta trasformazione del nostro pensiero. Noi dobbiamo dire alla luce della esperienza, oltre che alla luce della ragione, che certi metodi di lotta anticomunista non fanno altro che, quando riescono a tamponare immediatamente la falla, non fanno altro che seppellire il male perché esso si arricchisca e si espanda nel segreto e nel mistero per ritornare alla luce irrefrenabilmente quando le ragioni della libertà a un certo momento trionfano e i problemi vengono riproposti per essere risolti in termini di libertà e di dignità umana. Anche questo è vero, ma la ragione della nostra opposizione alle forze di destra nella loro graduazione, nelle loro sfumature – ma tutte accumunate da una legge fatale che le vede polarizzare in un centro di reazione – la nostra opposizione è una opposizione positiva che tiene conto della natura intrinseca di queste forze, di queste ideologie, di questi programmi e ne sottolinea la incompatibilità radicale con le forze, con le idee, i programmi della D.C.</p><p>La D.C. non è nata, non si è presentata, non ha operato, non si è ampliata, non ha difeso la retta vita democratica in Italia, come un surrogato di forze di destra che non potevano presentarsi con pari dignità sulla scena politica italiana. La D.C. si è presentata come operante, si è espansa, ha vinto e difeso la democrazia una autentica forza democratica, come forza di popolo, come forza di libertà, questa è la nostra verità, la nostra ragione di essere, la nostra forza, in questo è la speranza di salvezza della vita democratica del nostro Paese. Perché noi sappiamo che in Italia le ragioni storiche affidano ai cattolici, come missione, di realizzare una vita democratica nel nostro Paese. Perché altri che non siano cattolici, in posizione dominante, non saprebbero utilizzare le forze profonde di libertà che sono nel mondo cattolico, forse le ricaccerebbero indietro, le farebbero succubi di forze reazionarie. Solo una D.C. forte, decisa, consapevole delle sue ragioni, può in Italia, come ha fatto finora, indicare la democrazia. Può essere un centro che chiude intorno a se, ma un centro di espansione che proponga un allargamento – come si dice – dell’area democratica, lo proponga con accortezza, con prudenza, creando con la sua stabilità le condizioni perché ad un certo momento la vita democratica possa avere un respiro maggiore di quello che non abbia fino ad oggi ancora potuto ottenere.</p><p>Io ho ascoltato tutte le cose che sono state dette, sulle necessità particolari delle zone d’Italia alle quali si riferisce il convegno di oggi. E ho sentito nelle cose che avete detto, le necessità, le mortificazioni, le depressioni, ma anche le speranze degli amici d.c. di queste zone politicamente depresse della vita democratica in Italia. E quindi ho particolarmente apprezzato quello che avete detto della vostra battaglia contro il comunismo, di cui voi vivete come nessun altro la forza soffocatrice, la pressione mortificante. La vostra determinazione di condurre senza debolezza la lotta al comunismo, la vostra invocazione per ricevere i mezzi, le esperienze, le iniziative di tutta la D.C. per sostenere la vostra lotta di rinascita democratica delle vostre regioni; tutto questo vi fa altamente onore, indica come sia viva, vitale la D.C. anche nelle zone dove è innaturalmente in posizione subordinata. Perché io capisco il disagio di tanti di voi che sentono il partito in sede nazionale nella sua posizione preminente e responsabile, e poi si trovano subordinati e limitati localmente nelle proprie iniziative da una forte pressione del partito comunista. Ed è quindi anche guardando a noi e direi prevalentemente guardando a voi, che noi abbiamo iniziato, crediamo in modo serio, la nostra inchiesta diretta a conoscere meglio il volto del comunismo, o meglio, l’azione concreta del partito comunista, quella attraverso la quale il partito comunista riesce a creare intorno a se impensabili solidarietà. E da quello che ricaveremo dalla nostra inchiesta vi daremo notizia, vi diremo tutto l’aiuto che è necessario, perché voi possiate combattere la vostra battaglia e di quello che avete detto oggi e in sede di inchiesta, noi faremo tesoro come di cosa veramente significativa perché nascente dalla vostra sofferenza, e dalla vostra passione per la D.C.</p><p>È importante quello che ha detto Matteini – mi pare – circa il progressivo spostarsi del partito comunista da partito di organizzazione e di costituzione classista, a partito di opinione che parla, efficacemente ai ceti più diversi. Questa è una indicazione anche per noi, e qualche volta non comprendiamo abbastanza, forse, il senso della libertà che è nella nostra concezione di vita sociale, quel valore della varietà che essendo nella vota sociale come noi la intendiamo, si riflette poi puntualmente nella vita del nostro partito. Strano, che mentre noi abbiamo qualche difficoltà ancora a considerare la varietà degli interessi e a operare fra di essi come è nostro compito, è nostra tradizione, la necessaria sintesi che li utilizza tutti in un ordine di giustizia per la vita democratica del Paese, il comunismo, mettendo un po’ la sordina alla sua costituzione classista, si fa esso strumento che rende sensibili gli interessi e li concilia in una sua visione probabilmente molto approssimativa nei confronti di una pura dottrina comunista, ma in modo estremamente efficace in questa fase della sua azione democratica per la conquista del potere. </p><p>È questo infine un invito per noi ad essere presenti nei settori, nei diversi settori della vita sociale come è stato rilevato anche da altri amici, non fermandoci ad una azione meramente territoriale del partito, una azione, direi, statica ed informe del partito, ma conducendo il partito, anche con strumenti nuovi ed adeguati, ad operare nei diversi settori, nei diversi ambienti sociali; un invito per noi, come del resto ho detto nella mia relazione di stamani, a utilizzare anche noi quegli enti locali che sono un formidabile strumento di vita democratica e di concentrazione delle simpatie, delle attenzioni del corpo elettorale. Altri usa l’autonomia locale in modo diverso, si abbarbica ad essa come prevalente strumento per agitare problemi politici e battere la via della conquista del potere. Noi dobbiamo saper rispondere su questo terreno e pur nella retta considerazione dell’autonomia, dobbiamo sapere anche noi farla non solo strumento di efficace e ordinata gestione degli interessi comuni, ma strumento profondo e preminente di vita democratica, uno dei tanti attraverso i quali si arriva all’ordine complesso dello Stato democratico, perché lo Stato democratico non è solo voti e azione parlamentare, lo Stato democratico è una circolazione di idee in un vasto coagulo di interessi che ha come tramite il complesso delle autonomie locali.</p><p>E poi l’azione del partito del quale è stata raccomandata la vitalizzazione, la più perfetta organizzazione. Io non ho mai svalutato l’attività organizzativa del partito, e credo che tutto quello che serve per un retto fine, tutto quello che serve alla soddisfazione di esigenze umane come quelle di ordine e di libertà che noi perseguiamo, ha in sé tutta la validità del fine che in questo modo si persegue. Quindi ho sempre apprezzato e continuo ad apprezzare, dopo le vostre sollecitazioni, la vita organizzativa del partito. E certo noi cercheremo di fare di più, tornando anche alle origini, come diceva il sen. Tupini, con quell’entusiasmo, con quella valida adesione e partecipazione che è un mezzo indispensabile per far vivere il partito; il partito non può essere mai un organismo militare dove gli ordini vengono eseguiti in modo rapido e cieco. È sempre un organismo volontario, è sempre una grande, libera milizia di partito. E allora noi cercheremo di farlo, voi cercherete di farlo nelle vostre province, pur che sia possibile, purché vi siano strutture adeguate a sopportare il peso di una vita politica che si fa ogni giorno più complessa, che sempre più richiede sacrifici e dedizione; ma noi e voi faremo appello sempre alla volontà, alla adesione, alla collaborazione degli amici. E quel personalismo di cui si parlava vorrei soprattutto non significasse una cosa – come viene segnalato – che cioè vi siano persone le quali, avendo raggiunto una posizione preminente, sono lì, tranquille in attesa che il mondo cammini e non riescono più a dare della loro passione, del loro sacrificio, quello che è necessario perché il partito viva.</p><p>Quindi è un invito che rivolgiamo a tutti, nel vigore di una organizzazione che deve affermarsi quanto più ci si avvicina alle scadenze elettorali, che vi sia il senso di unità dei democratici cristiani.</p><p>Ha chiesto Spitella, mi pare, che si possa uscire di qui con parole chiare, con indicazioni precise. Mi pare che nel corso del dibattito siano affiorati utili suggerimenti e indicazioni. Ma mi pare che almeno su questi punti si possa uscire con una visione chiara da questo nostro incontro; uno è la indispensabile presenza del partito, di un partito vivo, di un partito che vive consapevolmente i problemi della vita politica italiana, un partito che comunica con gli altri, che valorizzi, si diceva, attraverso le sue molteplici attività, le molte cose che la democrazia ancora sa fare per il progresso civile; un partito ancora che sia presente in questi due settori dei quali sottolinea l’importanza: il settore degli interessi particolari e professionali che vanno seguiti da tutti, non passivamente perché un partito è come uno Stato, un partito di governo è nuclearmente uno Stato, quindi non è un passivo e grezzo portatore di esigenze particolari, ma uno strumento di ordinamento, di contemperamento e di sintesi degli interessi, ma il contemperamento e la sintesi si operano essendo presenti con autorità, con partecipazione là dove gli interessi si prospettano, là dove gli interessi abbiano trovato un riconoscimento e un avviamento attraverso il filtro dell’azione di partito. La presenza del partito negli enti locali, nelle strutture territoriali, è di fondamentale e crescente importanza nella vita del nostro Paese. Quindi se possiamo darvi una indicazione in questo momento vi diciamo: siate presenti con i mezzi che noi cercheremo di darvi nel settore di interessi, nel settore delle autonomie locali. E fate il partito vivo, fate il partito consapevole, facciamo il partito di uomini che intendono della loro milizia politica le ragioni supreme, idonee ai principi di uomini che tendono ai diversi livelli nei quali essi si trovano collocati, che intendono, dicevo, con profondità e serietà le ragioni sempre nuove delle soluzioni da dare ai problemi della vita nazionale.</p><p>Quindi una più intensa azione formativa e culturale per la quale non mancherà il nostro appoggio, ma per la quale chiediamo di intensificare la vostra iniziativa.</p><p>Concludiamo con una parola di unità, nel senso che abbiamo già detto e vorrei che in questo momento fosse anche dissipata l’impressione di durezza e, di amarezza che potevano avere le mie parole di questa mattina. La preoccupazione c’è cari amici, perché le cose in gioco sono troppo grandi, perché qualsiasi democrazia per buone che siano le sue ragioni, possa in buona fede rischiare di compromettersi. Ma l’accento è posto in questo momento, e con un profondo conforto, dopo l’incontro di oggi – e credo gli incontri che in altre parti d’Italia si stanno svolgendo – sulla fiducia, sulla speranza, sul senso di responsabilità della Democrazia Cristiana.</p><ol><li id="footnote-1"><p>() A Francesco piace Vasco Rossi. <a href="#footnote-ref-1">↑</a></p></li><li id="footnote-2"><p> A Francesco piace Piero Pelù. <a href="#footnote-ref-2">↑</a></p></li></ol>