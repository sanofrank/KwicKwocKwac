<p> </p><p>Edizione Nazionale delle Opere </p><p>di <span id="mention-0" class="mention person" about="AldoMoro" data-label="Aldo Moro">Aldo Moro</span></p><p>Edizione Nazionale delle Opere</p><p>di <span id="mention-1" class="mention person" about="AldoMoro">Aldo Moro</span></p><p>Sezione I</p><p>Scritti e discorsi</p><p>Gli anni giovanili</p><p>(1932-1946)</p><p>a cura di Gaetano Crociata e Paolo Trionfini</p><p><strong><em>Criteri</em></strong></p><p>Il volume raccoglie tutti i testi attribuibili sicuramente ad <span id="mention-2" class="mention person" about="AldoMoro">Aldo Moro</span>, dal quale sono rimasti fuori alcune brevi recensioni, siglate peraltro con le iniziali non solitamente utilizzate (a. m.), difficilmente ascrivibili per lo stile, la brevità, lo stesso oggetto trattato. La raccolta si è potuta giovare di un precedente lavoro – limitato però agli scritti perlopiù delle testate associative nelle quali fu impegnato – promosso dalla Fondazione Fuci e l’Istituto per la storia dell’Azione cattolica e del movimento cattolico in Italia Paolo VI. Come detto, sono state incluse tutte le circolari – non esclusivamente di carattere organizzativo – che Moro, come <span id="mention-212" class="mention person" about="AldoMoro" data-rs="AldoMoro">presidente nazionale della Fuci</span>, segretario centrale dei Laureati cattolici e direttore di «Studium» ha inviato ha gruppi di destinatari selezionati ma chiaramente individuati con una natura di pubblicità. Sono stati anche presi in considerazione e inseriti i testi, indipendentemente dalla lunghezza, apparsi in volumi che non rientrassero tra gli <em>Scritti giuridici</em>, ricompresi in un altro volume.</p><p>Nella trascrizione, si è tenuto fermo come criterio univoco l’assoluta fedeltà all’originario. Gli unici interventi redazionali, peraltro marginali, sono stati eseguiti per correggere evidenti refusi nel processo di stampa, lasciando comunque, come si è accennato, vocaboli desueti o involuti caduti in disuso, ma, per quanto cari a Moro, grammaticalmente non scorretti. Sono stati, invece, modificati gli accenti gravi, che sono stati resi in acuti, anche perché corrispondevano ai limiti degli impianti tipografici utilizzati all’epoca, in tutti i casi impiegati dall’autore, come «perché», «finché», «cosicché», ecc. La firma autoriale è rimasta invariata, senza essere sciolta, anche quando si trattava delle semplici iniziali, alle quali Moro ricorreva per alcuni generi di intervento, così come non si colmato il vuoto della mancanza di attribuzione esplicita. È stato rispettato l’utilizzo di volta in volta da parte dell’autore – propenso ad abbondare nella lettera maiuscola anche per termini comuni – delle maiuscole o delle minuscole inerite, anche quando non collimava con criteri di omogeneità, ritenendo che, comunque, ci fosse un intento comunicativo per enfatizzare o relativizzare le forme adoperate L’impiego dei corsivi o delle sottolineature, secondo la scelta compiuta dall’autore nel licenziare il testo, è stato perfettamente mantenuto.</p><p>Gli ulteriori interventi sono stati segnalati con il segno grafico convenzionale delle parentesi quadre, applicato raramente anche alla punteggiatura, solamente quando rischiava di compromettere la corretta comprensione del testo. In tutti gli altri casi, si è segnalato ugualmente con il segno grafico consueto del «sic» tra parentesi quadre, per evocare un intervento dei curatori. Analogamente le citazioni bibliche presenti sono rimaste invariate, anche se nei rarissimi non combaciavano esattamente con il testo scritturale, esplicitate con il tradizionale richiamo, come una fonte qualsiasi, ricorrendo alle abbreviazioni in uso per i singoli libri.</p><p>Nell’eventualità che per singoli pezzi fosse disponibile l’originale manoscritto o dattiloscritto, sono state riportate in nota le varianti. L’apparato critico è stato predisposto per supportare la lettura con informazioni essenziali su eventi, documenti e persone. Nella breve introduzione a ogni singolo testo, resa con un carattere riconoscibile (e differente) dalla raccolta, si è anche dato conto della provenienza delle molteplici fonti di provenienza.</p><p><strong>NOTA STORICO-CRITICA</strong></p><p>Tiziano Torresi</p><p>Il 5 dicembre 1963, mentre i fotografi assiepati nel salone delle feste del Quirinale immortalano il giuramento del nuovo governo, Indro Montanelli su «Il corriere della sera» scatta, con la sua prosa mordace, un’istantanea del nuovo <span id="mention-213" class="mention person" about="presidentedelConsiglio" data-label="presidente del Consiglio">presidente del Consiglio</span>, <span id="mention-3" class="mention person" about="AldoMoro">Aldo Moro</span>. Pur in un chiaroscuro che giustappone barlumi di fiducia a estese zone d’ombra, il ritratto che ne emerge fatica a sottrarre Moro, un riservato personaggio della politica italiana ora investito degli oneri e degli onori del protagonista, da un alone di opacità e di mistero. Scrive il giornalista toscano: </p><p>Moro, fra gli “amici” democristiani è forse uno dei meno clericali. Però è il vero cattolico, ispirato da una concezione pessimistica della vita e degli uomini. Non sente lo Stato, la sua grandezza e maestà. Non ha, nella democrazia, nella libertà e nell’Occidente, quella fede incrollabile che animava invece De Gasperi; e l’opinione pubblica vagamente lo avverte, anche se non chiaramente lo comprende. Non dico che covi una volontà di rinunzia e di capitolazione. L’uomo è profondamente onesto e incapace di tradimenti. Ma la risolutezza non è il suo forte proprio per quella sua vocazione, che lo qualifica e che intellettualmente lo onora, di tutto comprendere. Sarà per la sua natura di meridionale, per l’allenamento all’esame critico che gli deriva dal suo passato di professore universitario (lo era a 24 anni), per la severa educazione che ha ricevuto, per la sua infanzia triste e chiusa, per i pochi anzi per i punti contatti che ha avuto col mondo. Sarà anche per le sue fragili condizioni di salute. Fatto sta che Moro è uomo più di disarmo che di lotta. […] Non si può non credere alla sua integrità, alla sua intelligenza, al suo disinteresse, al suo senso del dovere spinto fino al sacrificio. Ma tutto questo ispira più rispetto che fiducia. Lo riteniamo capace di morire nella propria trincea, ma non di guidare uomini all’assalto di quella nemica<sup><a href="#footnote-2" id="footnote-ref-2">[1]</a></sup>.</p><p>Apparso sulla scena per placare, con il suo languore, la sua lentezza, la sua <span id="quote-0" class="quote" about="quote-1" data-footnote-ref="2" data-footnote-text=" Ibid. "><span class="quote-text">«mandarinale cortesia»</span><sup><a href="#footnote-3" id="footnote-ref-3">[2]</a></sup></span> il clima politico ancora agitato dal decisionismo di Amintore Fanfani, a Montanelli <span id="mention-4" class="mention person" about="AldoMoro">Aldo Moro</span> sembra destinato, da un lato, a imprimere nell’iniziativa di governo i segni del suo carattere evasivo, incapace di progetti, limitato al piccolo cabotaggio dopo le avventure e i rischi di naufragio corsi dal politico aretino; dall’altro a restare egli stesso, e a lungo, un «complesso e sfumato personaggio di difficilissima comprensione»<sup><a href="#footnote-4" id="footnote-ref-4">[3]</a></sup>. La prima ipotesi, pur con tutte le manchevolezze e le incoerenze delle iniziative del centro sinistra da tempo evidenziate dalla storiografia, non sembra aver conosciuto una piena conferma nei fatti successivi. La seconda, invece, sì. Ed è proprio da qui che occorre partire. </p><p>Negli ultimi anni l’immagine di <span id="mention-5" class="mention person" about="AldoMoro">Aldo Moro</span> è stata oggetto di un crescente interesse da parte della storiografia<sup><a href="#footnote-5" id="footnote-ref-5">[4]</a></sup>. Lo studio della sua presenza pubblica, del suo linguaggio, della gestualità e dell’oratoria, l’interpretazione della sua figura elaborata dal teatro, dal cinema e dalle <em>fiction</em> televisive, ha fornito significativi contributi per ricostruirne la vicenda biografica, intellettuale e politica. La stessa storiografia, impegnata in questo approfondimento con gli strumenti suoi propri e senza affettare indulgenza verso la memorialistica e la pubblicistica d’occasione, si è tuttavia accorta di quanto una certa immagine di Moro radicata nell’opinione pubblica abbia a lungo condizionato una serena comprensione della sua vita e del suo pensiero. È, appunto, l’immagine dell’uomo delle oscure radici personali e intellettuali, del linguaggio ermetico, del ragionare enigmatico, delle strategie sibilline. Un’impenetrabile e gelosamente custodita riservatezza sulla vita familiare, sulle sue letture e sui suoi riferimenti culturali ha contribuito in larga misura a tutto ciò. Ha confidato, ad esempio, Agnese Moro nel 2003: </p><p>Credo di non avergli mai sentito dire una parola su sua madre e su suo fratello, morti quanto lui era ancora molto giovane. Forse una volta avrà detto la parola mamma, ma niente di più. Della sua infanzia non ha mai raccontato nulla, salvo alcune cose che si cucinavano a casa sua come le frittelle o le cime di rapa. Non mi sembra di aver mai sentito raccontare di un compagno di giochi, un episodio di scuola, qualcosa fatta da un fratello quando erano piccoli, <span class="quote-text">una frase detta da suo padre o da sua madre. Sembrava venuto un po’ dal nulla, come se, da un certo momento, avesse chiuso con il suo passato</span><sup><a href="#footnote-6" id="footnote-ref-6">[5]</a></sup>. </p><p>È ben noto il peso che il rapimento e l’assassinio di Moro hanno avuto sull’immaginario collettivo. Quella tragica fine ha aggiunto mistero a mistero, finendo così per rendere Moro prigioniero ancora a lungo, ben oltre quei fatali cinquantacinque giorni, della sua stessa immagine, racchiusa nel volto sofferente immortalato sotto la stella a cinque punte delle <span id="mention-283" class="mention organization" about="Brigaterosse" data-label="Brigate rosse">Brigate rosse</span>. Il cono d’ombra gettato da quegli eventi sulla sua decennale e complessa vicenda biografica e intellettuale ha, per oltre trent’anni, inquinato le indagini dei magistrati e quelle degli storici. Per attraversare quel buio gli studiosi – come si vedrà – hanno dovuto compiere uno sforzo notevole per avvicinarsi a una comprensione e a un’interpretazione il più possibile rigorosa e critica, rispettosa dei metodi e degli strumenti dell’analisi storica. </p><p>In tutto questo, molti hanno almanaccato sulla giovinezza e sulla formazione di uno sfuggente personaggio che è sembrato a lungo «venuto un po’ dal nulla». Il ritratto di Montanelli è, in ciò, emblematico. Nel 1963 Moro non irrompeva sulla scena pubblica italiana come un fulmine a ciel sereno, spinto da una venale intuizione dei dirigenti democristiani, ma aveva alle spalle un <em>curriculum</em> già prestigioso. Non emergeva dal vuoto di un’infanzia triste e chiusa e da una giovinezza priva di contatti col mondo ma aveva percorso un itinerario formativo ricchissimo di stimoli e di confronti. Non era affatto vero che non sentisse la grandezza dello Stato, come testimoniavano i suoi insegnamenti universitari, o non avesse fede nella democrazia e nella libertà, come aveva dimostrato in <span id="mention-284" class="mention organization" about="AssembleaCostituente" data-label="Assemblea Costituente">Assemblea Costituente</span>. Egli era, in fin dei conti, tutt’altro che un alieno nel mondo della politica e della cultura. Cosa mancava a Montanelli, oltre a uno sguardo neutrale sui fatti che a un giornalista potrà forse essere perdonato, per verificare tutto questo? Mancava la materia prima senza la quale, in troppi casi e troppo a lungo, si è ragionato attorno a Moro senza criterio o in modo superficiale: la conoscenza dei documenti. </p><p>L’incapacità e, prima ancora, l’impossibilità, di confrontarsi direttamente con i testi e le opere di Moro nella loro completezza e organicità, di immergersi nel nudo dettato delle fonti, senza cedere alla tentazione delle formule e degli aneddoti, senza affidarsi alle sole testimonianze e alle immagini edulcorate o adulterate, è stato il limite principale contro il quale si sono scontrati gli studiosi che si sono cimentati nella ricostruzione della sua vicenda biografica in generale e della sua formazione giovanile in particolare. Di questo limite – il cui superamento costituisce il principale obiettivo dell’Edizione Nazionale delle Opere – occorre avere contezza se si vuole ripercorrere, come cercherò di fare nelle pagine che seguono, le acquisizioni della storiografia sul giovane Moro. A uno sguardo d’insieme essa appare connotata in larga misura almeno da due elementi.</p><p>Da una parte, oltre all’alone di mistero appena richiamato, già all’indomani della morte l’intenzione di perpetuare il messaggio politico di Moro, condivisa da molti, il tentativo, talvolta maldestro, di intestarsi la sua eredità morale, azzardato da altri, e lo sforzo di circoscrivere il suo pensiero entro precisi filoni ideologici, compiuto da altri ancora, ha condizionato la storiografia. In questo quadro, specialmente, ma non solo, da parte di alcuni esponenti del movimento cattolico a Moro più vicini per esperienze associative ed ecclesiali, è stata accentuata una presunta logica di esatta continuità del pensiero del giovane intellettuale cattolico con quello del maturo statista. Si tratta di un’interpretazione teleologica, non priva di forzature e di ingenuità, che appare in modo carsico negli studi sul giovane Moro. Essa partecipa della più ampia difficoltà a considerare il periodo della formazione, all’interno di una biografia, di per sé, come una fase avente connotati specifici, una logica e uno sviluppo autonomi, e non solo come il preludio a successive o naturali evoluzioni. </p><p>D’altra parte, approfondire il segmento giovanile della biografia di <span id="mention-6" class="mention person" about="AldoMoro">Aldo Moro</span> ha consentito a diversi studiosi di capire meglio il tessuto culturale della generazione entro la quale si è formato un gruppo di uomini importante per la storia del Paese: quello della futura classe dirigente cattolica. Una generazione dotata di una mentalità niente affatto schematica, ma plurale, in evoluzione dentro un travagliato momento storico, protagonista di un dialogo tra molteplici personalità, dal quale non può essere disgiunta perché in gran parte risultante da essa. In questo senso i contributi squisitamente storiografici sulla formazione giovanile di Moro, benché pochi, possono tuttavia essere considerati esemplari della modalità con la quale la sua vicenda biografica e intellettuale dovrebbe oggi essere restituita, tutta intera, a un’obiettiva e documentata comprensione. Capire come Moro si è costruito dentro la realtà degli anni Trenta e Quaranta, non ha significato – e non significa – limitarsi a sondare il «nulla» dal quale sembrò emergere la sua storia personale, ricomporre il quadro delle sue esperienze familiari e giovanili, registrare le sue reazioni alla guerra e alla rinascita democratica, descriverne il cammino educativo e formativo in sé. Tutto questo è certamente molto importante. Ma ha significato e significa soprattutto dare ragione della molteplicità di esperienze che hanno partecipato a questo complesso percorso, con le loro influenze reciproche, i loro riferimenti culturali e spirituali, i loro distinti itinerari di maturazione, in una costante e feconda interazione tra il pensiero, il fatto storico e la sensibilità personale. Ha significato e significa coniugare la fedeltà alle fonti con l’attenzione allo sviluppo della personalità e al fluire storico che essa vive, influenza e interpreta.</p><p>Nel 1968 il «primo tentativo di una biografia», come si qualificava sul retro di copertina il volume di Gennaro Acquaviva <em><span id="mention-7" class="mention person" about="AldoMoro">Aldo Moro</span>. Un italiano diverso</em><sup><a href="#footnote-7" id="footnote-ref-7">[6]</a></sup>, lasciava intravedere in che direzione si sarebbe orientato e avrebbe successivamente insistito l’interesse sul profilo giovanile di Moro. Si concludeva, in quell’anno, la quarta legislatura e, con essa, anche la stagione del centro sinistra, sebbene la formula si sarebbe riprodotta, svuotata del significato originario, negli anni seguenti. La contestazione studentesca, le lotte operaie, la strategia della tensione saranno il prologo della stagione degli anni Settanta, lungo i quali sul bilancio dell’esperienza governativa appena conclusa e sulle insufficienze che essa aveva dimostrato si sarebbe concentrata la critica degli studiosi. Moro avrebbe fatto il suo esordio nelle pagine della storiografia nella veste di imputato principale, reo di aver frenato con il suo moderatismo defatigante e le sue arrendevoli strategie l’iniziale slancio riformatore del centro sinistra. Nel pieno della questione democristiana, con la percezione dell’esaurirsi di un ciclo storico nella crisi degli anni Settanta riletto secondo le categorie culturali della sinistra, a Moro verrà riconosciuta finalmente la statura dell’indiscusso protagonista di un trentennio di vita politica italiana ma, al tempo stesso e proprio per questo, non sarà risparmiata la critica più radicale<sup><a href="#footnote-8" id="footnote-ref-8">[7]</a></sup>. Ma intanto, alla metà del decennio precedente, la sua presenza sulla scena pubblica appariva ancora <span class="quote-text">«un lungo enigma»</span><sup><a href="#footnote-9" id="footnote-ref-9">[8]</a></sup>. </p><p>Questo si coglie dallo scambio di lettere con la direzione di «Epoca», del settembre 1965, che apriva la biografia di Acquaviva. «Come diavolo ha fatto a capitare in mezzo a noi?» si chiedeva un lettore<sup><a href="#footnote-10" id="footnote-ref-10">[9]</a></sup>. Il motivo della «perdurante sconoscenza di Moro […] il perché di questo “enigma”, nonostante il fatto che l’onorevole Moro governi l’Italia da oltre quattro anni e sia alla ribalta politica del nostro Paese da più di un ventennio e sempre in posti di grande rilievo»<sup><a href="#footnote-11" id="footnote-ref-11">[10]</a></sup> era indicato da Acquaviva nella provenienza meridionale del <span id="mention-214" class="mention person" about="presidentedelConsiglio">presidente del Consiglio</span> e nell’oblio in cui era finita la sua vicenda giovanile. Quasi che quella sua flemmatica personalità meridionale, senza esuberanza, senza emotività, fosse un mistero custodito e comprensibile solo al Sud. Moro appariva così come il figlio di un tempo e di un luogo avvertiti già allora come remoti. Figlio di un paese salentino, Maglie, del quale Acquaviva citava l’«interessante museo paleontologico, nel quale sono raccolti e classificati fossili di animali di milioni di anni fa e antichissimi oggetti manufatti dell’uomo preistorico»<sup><a href="#footnote-12" id="footnote-ref-12">[11]</a></sup>. Per esplorare la “preistoria” del giovane Moro l’autore aveva raccolto le testimonianze di quanti gli erano stati amici e «riesumato fra vecchie carte, qualche suo articolo scritto su giornali giovanili del tempo»<sup><a href="#footnote-13" id="footnote-ref-13">[12]</a></sup>. Da questa opera di disseppellimento emergeva una duplice considerazione che si sarebbe ripetuta in larga parte degli scritti successivi: la percezione di una sorta di predestinazione al ruolo di protagonista nella vita pubblica<sup><a href="#footnote-14" id="footnote-ref-14">[13]</a></sup> e l’assoluta continuità del suo pensiero e soprattutto del suo modo di scrivere e di esprimersi dalla vita giovanile a quella adulta. Quello di essere un <em>enfant prodige</em> della politica e uno scrittore oscuro sin dalla gioventù, diventeranno veri e proprio <em>topoi</em> – nella duplice accezione di temi peculiari e di luoghi comuni – morotei. «In quel tempo Moro – si legge in Acquaviva – già parlava e scriveva come oggi, con lo stesso stile, con gli stessi periodi complessi e complicati […] lo stesso stile serio e pensoso»<sup><a href="#footnote-15" id="footnote-ref-15">[14]</a></sup>. Ancora: «Il suo periodo era già allora ricco di specificazioni, ma non di ambiguità. Il suo ragionamento era già allora, come adesso, fervido della sua stessa maturazione che nasce dalle idee contrapposte»<sup><a href="#footnote-16" id="footnote-ref-16">[15]</a></sup>. In questa logica di continuità e in questa analisi retrospettiva, le conclusioni tratte, tra l’altro, da ampie citazioni degli articoli giovanili di Moro su «La rassegna», dei quali già nel 1968 Acquaviva auspicava una raccolta e uno studio sistematico, non potevano che condurre dalle remote origini alla più viva e stringente attualità. L’autore giudicava perciò del tutto «agevole intravedere» negli scritti del giovane Moro «un preciso pensiero politico e forse anche una anticipazione della politica di un vero cattolico, vale a dire una politica di centro-sinistra»<sup><a href="#footnote-17" id="footnote-ref-17">[16]</a></sup>.</p><p>Tre anni dopo l’uscita del volume di Acquaviva, ampi riferimenti alla giovinezza di Moro comparivano nella <em>Storia della Federazione Universitaria Cattolica Italiana</em> di Gabriella Fanello Marcucci<sup><a href="#footnote-18" id="footnote-ref-18">[17]</a></sup>. La presidenza di Moro, tenuta nel delicato frangente civile ed ecclesiale che va dal 1939 al 1942, era ricostruita facendo ricorso ai suoi scritti su «Azione fucina», il giornale dell’associazione, all’epistolario che egli tenne con Giulio Andreotti, direttore del medesimo organo di stampa, reggente e poi egli stesso presidente nazionale, e alla corrispondenza che Moro intrattenne con molti fucini durante il servizio militare. Anche in questo caso, ragionando sui suoi editoriali, l’autrice non esitava a qualificare l’incarico del presidente della Fuci, già nei primi mesi della guerra, come tutto orientato al futuro impegno in politica che prenderà forma nella rinascita democratica. Scriveva: «il mondo era sull’orlo della rovina, tutto quello che aveva costituito fin lì motivo di orgoglio, ideale di vita, andava completamente sovvertito. Mentre si profilava la catastrofe peggiore, Moro già pensava alla ricostruzione»<sup><a href="#footnote-19" id="footnote-ref-19">[18]</a></sup>. E, più avanti, ribadiva: «Moro lavorava per il futuro»<sup><a href="#footnote-20" id="footnote-ref-20">[19]</a></sup>. </p><p>Come già anticipato, la morte di Moro segnò un radicale cambio di prospettiva anche per gli studi storici. Quel tragico epilogo, anziché consegnare Moro alla storia e quindi a una comprensione il più possibile schietta e documentata della sua biografia e del suo pensiero, suscitò una congerie di interpretazioni e di riflessioni sulla sua eredità morale e sul significato della sua strategia politica<sup><a href="#footnote-21" id="footnote-ref-21">[20]</a></sup>. Uomo del dialogo con i comunisti, artefice del compromesso storico, ispiratore della terza fase: l’immagine di un demiurgo della politica italiana si enfatizzò e si sovrappose alla sostanza dei fatti. A seconda di come la si osservava, quella immagine riproduceva o il volto del trasformista conservatore e cinico o quello del solerte e raffinato statista impegnato nell’allargamento delle basi della democrazia repubblicana. Consapevole di ciò, già pochissimi giorni dopo la morte, Pietro Scoppola segnalava quanto fosse rischioso etichettare il pensiero di Moro dentro una corrente chiara e netta della tradizione democratico cristiana, delimitarne i contorni mortificandone la vastità e la complessità, ignorarne l’esigente equilibrio tra la dialettica politica e i valori morali<sup><a href="#footnote-22" id="footnote-ref-22">[21]</a></sup>. La storiografia era chiamata, da allora in avanti, a compiere uno sforzo notevole.</p><p>In quello stesso tornante, gli studi sulla formazione della classe dirigente democristiana conoscevano un incremento che risulterà decisivo per comprendere il giovane Moro. Studiando le posizioni degli intellettuali cattolici tra gli anni Trenta e Quaranta, Renato Moro svolgeva un’analisi del cambiamento del cattolicesimo durante il fascismo che avrebbe rappresentato un punto di riferimento per tutte le successive ricerche<sup><a href="#footnote-23" id="footnote-ref-23">[22]</a></sup>. Veniva alla luce un mutamento profondo, che non si era limitato a una modernizzazione degli strumenti e della presenza dei cattolici nella società di massa. Lentamente, sotto traccia, attraverso il forzato e progressivo abbandono della sfera politica in favore di quella religiosa, si capiva che i movimenti intellettuali dell’Azione cattolica – la Fuci e il Movimento Laureati – avevano educato la generazione in cui era cresciuto <span id="mention-8" class="mention person" about="AldoMoro">Aldo Moro</span> a osservare il mondo e a intervenire nella storia con uno sguardo e una prassi radicalmente diversi rispetto al passato. Le fonti rivelavano che si era trattato di una pedagogia basata su un nuovo rapporto tra la modernità e la tradizione, che riteneva la cultura cattolica non più uno strumento di conquista ma di verifica, non più un’arma apologetica ma un’espressione di valore capitale per la persona umana. Ricostruendo il tragitto della Fuci e dei Laureati cattolici tra gli anni Trenta e Quaranta e analizzandone la matrice intellettuale e le peculiarità nel panorama ecclesiale dell’epoca, Renato Moro individuava nel loro bagaglio culturale </p><p>da una parte un quadro di riferimento globale, una prospettiva di fondo, una filosofia della storia strettamente dipendenti dalle analisi tradizionali del pensiero cattolico riguardo alla società moderna e, dall’altra, un’attenzione profonda e positiva al concreto dei fenomeni, ai risultati nuovi della cultura e della tecnica moderna, una consapevolezza della difficoltà di adeguare il “pensiero cristiano” alla storia<sup><a href="#footnote-24" id="footnote-ref-24">[23]</a></sup>. </p><p>Nella fase di rinascita democratica dell’Italia, l’esigenza di un ordine nuovo avvertita dai movimenti intellettuali era studiata da Renato Moro nelle diverse espressioni che conobbe. Esse risultavano all’occhio dello storico non prive di astrazioni e di ambiguità, spesso frutto di speculazioni che tradivano una sottovalutazione della dimensione propria della politica, un desiderio di porre a contatto i fondamenti spirituali della fede con la concreta realtà sociale non esente da afflati integralisti, una fiducia pressoché esclusiva nell’azione autosufficiente delle <em>élites</em>. Pur cercando di dar forma a un’aspirazione diffusa alla collaborazione e all’intesa con le altre forze che partecipavano alla dinamica ricostruttiva, nelle riflessioni degli intellettuali dell’Azione cattolica emergevano pertanto resistenze e pregiudizi verso il momento politico in quanto tale, mentre </p><p>l’esigenza fortemente sentita di una politica che fosse animata da un respiro etico e più propriamente da uno spirito dichiaratamente religioso, portava questi cattolici – osservava ancora Renato Moro – ad un riconoscimento solo parziale dei valori laici di essa. Il metro di giudizio delle posizioni politiche finiva infatti per questa strada per essere dato non dalla loro opportunità ed effettualità storica ma dalla ispirazione religiosa che le doveva animare<sup><a href="#footnote-25" id="footnote-ref-25">[24]</a></sup>. </p><p>Immerso in queste suggestioni, cominciava ad affiorare il contributo del giovane Moro. Si intuiva come esso fosse stato orientato alla riaffermazione dell’idea cristiana nel mondo moderno, alla rifondazione di un rapporto tra il cattolicesimo e la politica coerente con l’«ideale di una democrazia dalla mentalità profondamente rinnovata»<sup><a href="#footnote-26" id="footnote-ref-26">[25]</a></sup>, alla rivalutazione della cultura professionale e tecnica nella società di massa, con una peculiare sensibilità per la formazione della coscienza civile del cittadino e, soprattutto, con una motivata resistenza al coinvolgimento diretto degli intellettuali dell’Azione cattolica sul piano politico. Pur nel progressivo riconoscimento del ruolo della democrazia elettorale e garantista<sup><a href="#footnote-27" id="footnote-ref-27">[26]</a></sup>, risaltavano infatti le forti perplessità di questi ultimi verso il valore totalizzante della politica e verso l’ipotesi di un ritorno al passato prefascista, lungo una linea di frattura con la precedente generazione che nella storiografia avrebbe assunto – lo si vedrà – un rilievo crescente. Si riscontrava come per costoro spettasse al cristianesimo in quanto tale, e non di certo alla politica o, viepiù, al partito cattolico, svolgere un ruolo di pacificazione e di equilibrio nel nuovo sistema, realizzare la libertà e la giustizia sociale, riconciliare le fratture all’interno della società e della coscienza dei cittadini, secondo una logica vivacemente articolata in gran parte degli scritti di Moro dopo il 1943. Già ai sondaggi iniziali della storiografia l’immagine di quest’ultimo «venuto dal nulla» o proiettato sin da giovanissimo nella politica cominciava insomma ad allontanarsi dal vero. Le prime indagini compiute sul versante giuridico dei suoi scritti giovanili e pubblicate tra il 1979 e il 1981 dalla rivista «Il politico» lo confermarono.</p><p>Ugo De Siervo, in un saggio sul ruolo svolto da Moro nell’Assemblea costituente<sup><a href="#footnote-28" id="footnote-ref-28">[27]</a></sup>, portava alla luce diversi elementi utili per comprendere la costruzione del suo pensiero giuridico presenti negli scritti giovanili. In essi, alla luce della concezione istituzionale che sarebbe stata delineata negli interventi alla Costituente, annotava De Siervo, «dei partiti viene contestata sia la pretesa di rappresentare il complesso della società nazionale, senza rispettare davvero il pluralismo della struttura sociale, che la tendenza a schiacciare le posizioni diversificate, individuali o collettive che siano, senza invece farsene portatori»<sup><a href="#footnote-29" id="footnote-ref-29">[28]</a></sup>. Un interessante contrappunto tra le affermazioni in Costituente e le idee espresse negli scritti di taglio giuridico apparsi in precedenza su «Studium» e su «La rassegna» consentiva di mettere a fuoco l’opinione vaga e imprecisa del Moro professorino di provincia che era stato eletto e aveva agito obbedendo a un mero mandato ecclesiale. Essa cedeva il posto a quella ben più solida, sotto il profilo storiografico, di un giovane dotato di una cultura giuridica robusta, di un esponente di punta del cattolicesimo organizzato, e dell’Azione cattolica in particolare, della quale egli era stato un organico rappresentante alla Costituente, dove, non a caso, aveva svolto un tema cruciale per i cattolici come quello dell’educazione. </p><p>Lo confermava l’anno seguente Norberto Bobbio, in un saggio su <em>Diritto</em> <em>e Stato nell’opera giovanile di <span id="mention-9" class="mention person" about="AldoMoro">Aldo Moro</span></em><sup><a href="#footnote-30" id="footnote-ref-30">[29]</a></sup>. «Il giovane studioso – riconosceva Bobbio – non aveva aspettato la caduta del regime per formarsi liberamente un proprio pensiero politico, e anzi si era preparato seriamente per il momento in cui ciascuno avrebbe dovuto assumersi le proprie responsabilità dopo la catastrofe percepita come inevitabile e imminente»<sup><a href="#footnote-31" id="footnote-ref-31">[30]</a></sup>. Un pensiero giovanile, dunque, e tuttavia maturo e consistente, che l’autore invitava a studiare anzitutto nella sua intensa ispirazione personalista. Per Bobbio, essa l’aveva orientato al superamento, da un lato, dell’individualismo classico, proprio delle correnti liberali, che non erano riuscite a difendersi, almeno in Italia, dall’urto con la società di massa e dalle richieste sempre più impellenti di un’azione da parte dello Stato; dall’altro, di quelle forme di collettivismo, di statalismo, di organicismo, che avevano finito per mortificare il singolo, per Moro sempre irriducibile all’ente collettivo, sino a calpestarne i diritti fondamentali. Di qui l’indicazione del filosofo ad analizzare la produzione giuridica e, insieme, quella giornalistica giovanile di Moro nelle loro reciproche contaminazioni, a scorgere il timbro della tradizione del pensiero sociale cattolico nella concezione della socialità del diritto e della pluralità degli ordinamenti giuridici, a leggere le prime dispense di filosofia del diritto non come trattazioni accademiche nel senso usuale, ma come opere ricche di un <em>pathos</em> etico e religioso che conferisce loro un fervore insolito, essendo la prima occasione per elaborare ed esporre non soltanto una persuasiva lezione cattedratica ma «la propria concezione della vita e del mondo»<sup><a href="#footnote-32" id="footnote-ref-32">[31]</a></sup>. </p><p>Sempre dalle pagine de «Il politico», anche Roberto Ruffilli<sup><a href="#footnote-33" id="footnote-ref-33">[32]</a></sup>, richiamando attraverso una puntuale ricognizione il progresso della storiografia negli ultimi anni e il conseguente venir meno di diversi pregiudizi sulla formazione della classe dirigente democristiana, evidenziava l’importanza di dissodare il retroterra religioso nel quale essa era cresciuta. Ciò avrebbe permesso di capire meglio la cultura giuridica e la capacità progettuale degli intellettuali impegnati nel perfezionamento in senso sociale della democrazia politica all’indomani della caduta del regime. Si sarebbe così aperta «la via per il chiarimento di risultati significativi e di contraddizioni di fondo nell’opera della democrazia cristiana per la direzione della Repubblica, per l’allargamento della base popolare della medesima, e in generale per il suo adattamento alla realtà in movimento nel paese»<sup><a href="#footnote-34" id="footnote-ref-34">[33]</a></sup>. Il profilo del giovane Moro appariva a Ruffilli esemplare di questa positiva contaminazione tra ispirazione religiosa e maturazione giuridica, specialmente nelle sue ascendenze tomiste. Nella visione umanistica dello Stato e nella finalizzazione dei pubblici poteri allo svolgimento della persona, egli coglieva l’eco profonda del concetto di verità, del ruolo della coscienza, del rapporto tra la legge dell’amore e la legge morale nella società, della consapevolezza dell’imperfezione dell’uomo e delle sue realizzazioni. Verificata in questi nodi, evidenti negli scritti giovanili, secondo Ruffilli</p><p>la formazione religiosa viene a costituire per Moro il tramite per l’accettazione di una evoluzione continua dell’uomo e dello Stato, con il riconoscimento della validità del cambiamento, della storicità dei risultati ottenuti, della possibilità del superamento e di perfezionamento degli stessi. Il che lo porta fra l’altro a valutare positivamente una “rivoluzione permanente”, quale via per realizzare un sempre maggior adeguamento dell’ordinamento positivo al diritto naturale e di un progressivo smantellamento delle assolutizzazioni ideologiche delle diverse forme ed esperienze di stato, comprese quelle relative allo stato fascista<sup><a href="#footnote-35" id="footnote-ref-35">[34]</a></sup>. </p><p>Per la mediazione tra l’umanesimo cristiano e l’idealismo dominante, tra la concezione elettorale e garantista della democrazia, basata sul primato della libertà, e quella organica e interclassista, alla riflessione giovanile di Moro sarebbe perciò spettato il merito, a giudizio di Ruffilli, di innestare le intuizioni dei movimenti intellettuali cattolici dentro una riflessione giuridica più vasta, laica e sfaccettata. </p><p>Come già anticipato, questi primi tentativi di indagine storiografica incontrarono la difficoltà di arginare le numerose altre interpretazioni poco aderenti alle fonti che fiorirono attorno al “caso Moro” e che si estesero in breve tempo a tutto il suo pensiero e alla sua biografia. Nel 1980 Giorgio Campanini poteva affermare: </p><p>Un’attenta e obiettiva ricognizione dell’opera di Moro sembra a noi costituire la chiave di volta per un’adeguata comprensione del suo pensiero e della sua figura. Si deve riconoscere, per altro, che si tratta di una strada sino ad ora scarsamente battuta: è prevalsa, infatti, una lettura nel migliore dei casi giornalistica e nel peggiore panflettistica della vicenda che al suo nome si ricollega. Ne è derivata una vera e propria colluvie di testi che poco o nulla contribuiscono alla ricerca storica ed anzi concorrono ad inquinarla<sup><a href="#footnote-36" id="footnote-ref-36">[35]</a></sup>. </p><p>Più incisivo ancora Francesco Traniello, in un intervento apparso nel 1981 sulla rivista «Appunti di cultura e politica». Egli invitava gli studiosi di Moro a compiere uno «sforzo di comprensione e d’interpretazione rigorosa e critica, rispettosa dei metodi e degli strumenti dell’analisi storica, capace di confrontarsi con i testi e i documenti senza cedere alla tentazione delle formule e degli slogan brillanti, ma talora devianti o semplicemente illusori, della pubblicistica»<sup><a href="#footnote-37" id="footnote-ref-37">[36]</a></sup>. La preoccupazione di tener vivo il messaggio di Moro o di perpetuarne l’insegnamento non avrebbe dovuto contaminare l’opera degli storici. Traniello formulava l’auspicio, destinato a restare tale per quasi quarant’anni, di metter mano a una «raccolta sistematica dei numerosissimi scritti e discorsi»<sup><a href="#footnote-38" id="footnote-ref-38">[37]</a></sup>, uno strumento essenziale e prioritario rispetto allo studio della vastità e dell’intensità del suo impegno, del suo stile di scrittura, della sua personalità apparentemente indecifrabile. Le prime due raccolte di scritti e discorsi, pubblicate entrambe nel 1982, sembrarono fornire una parziale risposta a questo auspicio. Parziale non soltanto perché si trattava di antologie ma anche per alcuni limiti che si riscontrano nel modo con il quale i testi venivano presentati al lettore.</p><p>Per i tipi di Cinque Lune vedeva la luce una silloge di <em>Scritti e discorsi</em> il cui primo volume, curato da Giuseppe Rossini, raccoglieva i testi dal 1940 al 1947<sup><a href="#footnote-39" id="footnote-ref-39">[38]</a></sup>. Leopoldo Elia, in un breve <em>Poscritto</em> alla sua lucida introduzione, evidenziava il valore degli scritti giovanili di Moro come testimonianza di una personalità già completa. Specialmente gli articoli de «La rassegna» facevano infatti scoprire «a tratti assolutamente nitidi il profilo di un leader»<sup><a href="#footnote-40" id="footnote-ref-40">[39]</a></sup>. Nel pensiero del giovane Moro, espressione e al tempo stesso interprete della delicata fase di passaggio dalla dittatura alla democrazia, la presa di distanza da ogni radicalismo e giacobinismo, la ripulsa netta per il qualunquismo unita al distacco verso i partiti, la profonda ispirazione etico religiosa, il richiamo all’interclassismo cattolico e al valore del centro nel nuovo scenario politico, concorrevano a dar forma a quello che Elia, con una felice espressione, definiva un «umanesimo ecumenico»<sup><a href="#footnote-41" id="footnote-ref-41">[40]</a></sup>. </p><p> Nello stesso anno veniva pubblicata dall’editrice Studium la raccolta <em>Al di là della politica e altri scritti. “Studium” 1942-1952</em><sup><a href="#footnote-42" id="footnote-ref-42">[41]</a></sup>. Giovanni Battista Scaglia vi firmava un’introduzione nella quale difendeva la tesi di un’assoluta continuità tra gli scritti giovanili e quelli della maturità dello statista pugliese. A poco tempo di distanza dalla morte, egli, politico ed esponente di spicco nel mondo degli intellettuali dell’Azione cattolica, aveva scritto un ricordo breve ma intenso di Moro. Aveva segnalato con molta lucidità l’esigenza di liberarlo «dall’ombra sinistra e inquietante del mistero che avvolge la sua fine crudele, [di] ricomporre la sua fisionomia ideale con la maggiore possibile fedeltà, sulla base di quello che egli ha detto e fatto»<sup><a href="#footnote-43" id="footnote-ref-43">[42]</a></sup> e di adempiere al «dovere di dare a Moro quello che è di Moro: solo, ma tutto, quello che è di Moro»<sup><a href="#footnote-44" id="footnote-ref-44">[43]</a></sup>. Per farlo aveva suggerito di cominciare proprio da uno studio della sua giovinezza, della sua vocazione universitaria, dell’idea di una progettualità che lo studioso del diritto aveva portato nella politica come abito mentale di cautela, di intelligenza e di severità. Occorreva cominciare, cioè, dai suoi scritti giovanili, «pagine – aveva scritto Scaglia – nelle quali si sono trovate alcune delle espressioni giudicate più idonee a dare un’idea meno inadeguata della sua personalità di uomo e di cristiano»<sup><a href="#footnote-45" id="footnote-ref-45">[44]</a></sup>. </p><p>Nondimeno, cinque anni più tardi, leggendo l’ampia introduzione alla raccolta di scritti su «Studium», si ha l’impressione che al proposito di «dare a Moro tutto e solo quello che è di Moro» si fosse sostituito un altro, implicito, intento apologetico. Quello di difenderne l’appartenenza alla storia dell’Azione cattolica, di rimarcare un’identità primigenia, di scovare una sorta di impronta originale negli scritti giovanili che, invariabilmente, sarebbe stata la misura di tutti quelli successivi. Il discorso di Scaglia non era sleale né polemico, ricco anzi di dettagli nella ricostruzione del percorso biografico di Moro dagli anni dell’infanzia alla Costituente. Ma stupisce per almeno due sottolineature. La prima è il fermo richiamo a una presunta continuità nella direzione della Fuci tra <span id="mention-10" class="mention person" about="AldoMoro">Aldo Moro</span> e Igino Righetti, del quale il primo sarebbe stato «certo, il continuatore più convinto e conseguente»<sup><a href="#footnote-46" id="footnote-ref-46">[45]</a></sup>. Righetti aveva assunto la presidenza della Fuci quindici anni prima di Moro. Anche solo a uno sguardo d’insieme alla storia dell’associazione in quei tre lustri, appare evidente la distanza che aveva separato le loro esperienze. Il conflitto con la dittatura emergente a metà degli anni Venti, le conseguenze del Concordato sull’associazionismo cattolico e sull’educazione dei giovani, le due crisi del 1931 e del 1933, l’allontanamento di Montini dovevano apparire al giovane Moro come fatti sicuramente importanti, ma consegnati alla storia. Una storia che imponeva a lui sfide radicalmente diverse: la guerra, il nuovo pontificato di Pio XII, la lenta rinascita della cultura cattolica, la riflessione clandestina sul futuro dell’Italia, la democrazia. Mi limito, come ovvio, a citare gli eventi principali che segnarono la storia della Fuci, e che nel 1982 erano noti agli studiosi, tralasciando le tante e profonde modifiche che il profilo culturale e sociologico del sodalizio e la sua posizione rispetto alla Chiesa e alla nazione avevano subito nel corso degli anni Trenta. Naturalmente non si vuole disconoscere la fedeltà di Moro come presidente nazionale a ciò che vi era di essenziale nella pedagogia fucina e che resisteva al mutare dei tempi. Ma la difesa, sguarnita di prove, di una logica del tutto consequenziale tra la Fuci di Righetti – locuzione che nel gergo associativo già allora designava una sorta di mito fondativo – e la sua, non lasciava intendere l’implicita rivendicazione di esserne gli autentici custodi della memoria? Non vi era sottesa l’ambizione di associarlo a un ideale <em>pantheon</em> dell’Azione cattolica? Il tentativo di inserire Moro e i suoi scritti giovanili entro questa specie di canone dei movimenti intellettuali non spiegherebbe anche l’altra sottolineatura di Scaglia, ancor più insistita, sulla «coerenza e la perfetta continuità»<sup><a href="#footnote-47" id="footnote-ref-47">[46]</a></sup> tra gli editoriali del periodo fucino e quelli successivamente pubblicati su «Studium»? </p><p>Anche Giorgio Campanini, autore della nota critico-bibliografica che accompagnava la pubblicazione degli scritti<sup><a href="#footnote-48" id="footnote-ref-48">[47]</a></sup>, ne presentava il significato complessivo secondo un punto di vista duplice ma ugualmente convinto della loro perfetta continuità, della loro nitida coerenza. Visti dall’esterno, gli scritti giovanili rappresentavano infatti per lui un «documento di quel non sempre agevole cammino che portò, insieme a Moro, tanta parte degli intellettuali cattolici di quegli anni dall’azione religiosa all’impegno politico»<sup><a href="#footnote-49" id="footnote-ref-49">[48]</a></sup>. Studiati all’interno dell’opera globale di Moro «anticipano e precorrono quelli che saranno i temi dominanti della sua azione di politico e di statista»<sup><a href="#footnote-50" id="footnote-ref-50">[49]</a></sup>. Le stesse idee Campanini le esprimeva, in modo ancor più netto, nella coeva voce biografica compilata per il <em>Dizionario storico del Movimento cattolico</em><sup><a href="#footnote-51" id="footnote-ref-51">[50]</a></sup>, qualificando esplicitamente gli anni giovanili trascorsi nella Fuci e nei Laureati cattolici come un apprendistato nel corso del quale Moro «prende decisamente posizione a favore dell’opzione politica»<sup><a href="#footnote-52" id="footnote-ref-52">[51]</a></sup>. Giudicando finanche «scontato il suo inserimento nella Dc»<sup><a href="#footnote-53" id="footnote-ref-53">[52]</a></sup>, lo studioso scriveva che «all’attività politica il giovane docente giunge in naturale continuità con il suo impegno sociale e culturale, secondo una linea comune, del resto, a tutta una generazione di cattolici maturati nei movimenti intellettuali di quegli anni»<sup><a href="#footnote-54" id="footnote-ref-54">[53]</a></sup>. </p><p>La naturalezza, la méta scontata, la comunanza di questa linea che portava direttamente dall’impegno religioso e intellettuale a quello politico furono confutate dai nuovi contributi della storiografia. </p><p>Nel 1983 la rivista «Storia contemporanea» pubblicava infatti un saggio di oltre centocinquanta pagine, <em>La formazione giovanile di <span id="mention-11" class="mention person" about="AldoMoro">Aldo Moro</span></em><sup><a href="#footnote-55" id="footnote-ref-55">[54]</a></sup>, nel quale Renato Moro offriva una ricostruzione complessiva della vicenda, aggiornava in modo significativo la storiografia sui movimenti intellettuali dell’Azione cattolica e correggeva le tante inesattezze scritte in proposito. Essendo, a tutt’oggi, la ricognizione più completa sul giovane Moro, su di essa occorre insistere. </p><p>Considerati gli studi sino ad allora pubblicati, il periodo della formazione giovanile di Moro appariva allo storico «trascurato e di conseguenza pressoché ignoto»<sup><a href="#footnote-56" id="footnote-ref-56">[55]</a></sup>. Tuttavia la ricerca era ispirata da un interesse più ambizioso e più rilevante sotto il profilo storiografico della sola necessità di colmare una lacuna nella conoscenza della biografia. Quello cioè di comprendere meglio, attraverso il percorso formativo compiuto dal giovane Moro, i caratteri della congerie culturale in cui ebbe a formarsi la sua generazione e, al tempo stesso, studiare attraverso di esso i segni e gli effetti delle trasformazioni subite dal movimento cattolico durante il fascismo. Il primo segmento della biografia morotea non veniva perciò analizzato in sé ma alla luce delle acquisizioni più recenti sullo specifico contesto civile ed ecclesiale in cui essa si era svolta, in un reciproco e costante confronto tra fatti biografici e fatti storici che si illuminano a vicenda restituendo, come in un prisma, impressioni e verifiche su una significativa porzione di storia italiana. Per comprenderla si suggeriva, all’inizio del saggio, un necessario cambiamento di paradigma interpretativo. </p><p>Sino ad allora si era posta la lente sul comportamento dei cattolici italiani durante gli anni Trenta e i primi anni Quaranta considerando le loro vicende come racchiuse entro una lunga parentesi tra la tramontata esperienza del Partito popolare e quella nascente della Democrazia cristiana. In questa prospettiva, quasi esclusivamente politica, allo storico era spettato di dire quanto della prima fosse sopravvissuto, sotto traccia, in quel lungo intermezzo che preludeva alla seconda e reperirne le tenui testimonianze sepolte sotto la spessa coltre del consenso al regime che aveva conquistato le masse durante il ventennio. Così facendo, secondo Renato Moro, erano paradossalmente sfuggite dall’obiettivo degli storici le macroscopiche mutazioni subite o compiute dal cattolicesimo in quegli stessi anni. Tra di esse lo sviluppo dell’Azione cattolica e del laicato organizzato durante il pontificato di Pio XI, la mobilitazione delle masse, il nuovo rapporto con lo Stato dopo la Conciliazione, l’aggiornamento degli strumenti e dei progetti culturali dei cattolici per “entrare” nella società, l’adeguamento concettuale alle nuove realtà economiche e industriali. Estraneo, per radici familiari, provenienza geografica e ragioni anagrafiche, alla realtà del cattolicesimo preesistente al fascismo, estraneo alla sua tradizione politica e culturale, eccentrico per riferimenti culturali, per formazione e per sensibilità intellettuale al resto della sua generazione, il giovane <span id="mention-12" class="mention person" about="AldoMoro">Aldo Moro</span> poteva e doveva allora esser compreso in quanto immerso in questo guado del mondo cattolico, in questa peculiare, profonda e feconda cesura col passato. </p><p>Il saggio principiava con un’indagine dell’ambiente familiare, degli orientamenti politici e delle sensibilità professionali dei genitori e, in particolare, della religiosità della madre, destinata ad avere una fortissima influenza sul profilo spirituale di Moro.</p><p> </p><p>Si trattava – scriveva Renato Moro – di una pietà tipicamente meridionale, ma robusta e soda, radicata su letture devote, ma anche animata dalla frequenza con il Vangelo e le lettere paoline, priva di preparazione teologica ma non di una forte consapevolezza culturale. Suo carattere fondamentale risulta l’ispirazione pressoché esclusivamente individuale e quasi intima, basata su di una adesione tutta coscienziale al Vangelo ed all’esempio di Cristo ed in particolare centrata su di un forte sentimento del mistero salvifico del dolore e dell’accostamento confortatore di Dio all’uomo attraverso la croce e l’eucarestia<sup><a href="#footnote-57" id="footnote-ref-57">[56]</a></sup>. </p><p>Oltre all’educazione familiare, non precettista, non formale, intesa come una forma di personale elevazione morale, Renato Moro, collegandosi in particolare agli studi di Pietro Borzomati<sup><a href="#footnote-58" id="footnote-ref-58">[57]</a></sup>, poneva attenzione al ruolo svolto in quegli anni dall’associazionismo cattolico meridionale, focalizzandosi dapprima su quello tarantino, nel quale <span id="mention-13" class="mention person" about="AldoMoro">Aldo Moro</span> visse le sue prime esperienze. Un ruolo che, alla verifica delle fonti, risultava marginale, svolto con una pedagogia esclusivamente religiosa e a un’intensa vita di pietà ma privo di una significativa incidenza sulla formazione sociale e sull’orientamento politico del giovane Moro. Anche dell’ambiente cattolico di <span id="mention-218" class="mention place" about="Bari" data-label="Bari">Bari</span>, dove egli si trasferì nel 1934, lo storico coglieva le posizioni e le reazioni suscitate dal confronto con il regime, concentrandosi in particolare sul profilo pastorale e spirituale dell’arcivescovo Marcello Mimmi, che ebbe una «profonda influenza sul giovane fucino rafforzandone soprattutto la tendenza – già tipica dell’ambiente familiare e di quello dell’Azione cattolica meridionale – all’approfondimento di cultura e di spiritualità interiore, del tutto separate, però, dal riferimento alla dottrina sociale od alla “civiltà cristiana”, da una visione intransigente e comunque “ideologica” del cattolicesimo»<sup><a href="#footnote-59" id="footnote-ref-59">[58]</a></sup>. Una tendenza che sarà corroborata dall’adesione di Moro alla spiritualità domenicana, di cui Renato Moro coglieva sfumature e intuizioni peculiari. Osservava così, da un lato, come alcune classificazioni di recente proposte dalla storiografia risultassero troppo rigide e univoche<sup><a href="#footnote-60" id="footnote-ref-60">[59]</a></sup>, dall’altro come il tomismo venisse reinterpretato e concepito da Moro e dalla sua generazione più come una duttile cornice a un cristianesimo mai inteso come sprone alla militanza o come riferimento ideologico, più come il modello teologico per la responsabilità dell’intellettuale cristiano che come un’architettonica sistemazione filosofica nella quale incardinare tutto il pensiero e la prassi dei credenti. </p><p>Il saggio forniva un chiarimento ancor più particolareggiato sulla posizione assunta dal giovane Moro rispetto al fascismo. Spiegate le ragioni che avevano consolidato il rapporto tra la Chiesa e il regime e le tensioni, riesplose nel 1938, che rischiarono di incrinarlo, Renato Moro riusciva a cogliere nell’atteggiamento e nella riflessione giovanile di Moro elementi utili per capire meglio anche quella fase di crisi. Per rettificare, inoltre, le grossolane letture sino ad allora date alla partecipazione di Moro, coronata da un discreto successo, ai Littoriali della cultura e dell’arte organizzati nel 1937 a Napoli e nel 1938 a Palermo. La circostanza aveva già parecchio tempo addietro suscitato alcune polemiche<sup><a href="#footnote-61" id="footnote-ref-61">[60]</a></sup>. Ma l’oggetto delle considerazioni dello studioso non era, di nuovo, la presenza di Moro in sé a quegli agoni. Prima ancora egli approfondiva le motivazioni che avevano portato la Fuci stessa, in quanto associazione, a confrontarsi, grazie a una partecipazione intensa e significativa anche sotto un profilo numerico, con quel momento culturale e nazionale di aggregazione dei giovani e con le tematiche che vi venivano discusse. Motivazioni che prescindevano dal tentativo di infiltrarsi e di condizionare il regime all’interno di in una delle sue più peculiari espressioni. Piuttosto lo storico vi coglieva il desiderio di non rimanere estranei a una rilevante occasione di confronto culturale e generazionale, nella quale, non da ultimo, era possibile entrare in contatto con le tendenze dell’anticonformismo universitario. La partecipazione di Moro ai littoriali era perciò illuminata nel contesto che l’aveva determinata. Veniva indagato il modo con cui l’associazione sviluppava sulla stampa il tema posto a oggetto delle diverse gare letterarie, con quali sensibilità, con quali riferimenti, con quali perplessità e reticenze; il modo con cui lo stesso Moro, in altri articoli di taglio giuridico su «Azione fucina» rifletteva su temi analoghi; il modo con cui conciliava con inedite prospettive la riaffermazione dei principi della dottrina cattolica con un’accentuazione del valore di completamento e di potenziamento delle possibilità individuali fornito dallo Stato, con l’insistenza sulla soluzione costituzionale, con la centralità dei rapporti tra l’individuo e lo Stato, con il valore autonomo della persona<sup><a href="#footnote-62" id="footnote-ref-62">[61]</a></sup>. Lo studio della partecipazione ai littoriali consentiva insomma a Renato Moro di verificare la presa di distanza culturale di Moro dalla generazione precedente, incomprensibilmente ferma, per lui e per i suoi coetanei ormai pienamente inseriti nell’universo del consenso, a osservare dal di fuori un mondo in fermento. Ferma, in ultima analisi, al passato. Sotto un profilo storiografico, quindi, a rilevare non era la definizione della posizione di Moro dinanzi al fascismo in termini precisi quanto l’abbandono, in lui evidente, di ogni atteggiamento strumentale o di ogni ansia di riconquista di posizioni nei confronti del fascismo, pur con riserve sostanziali nei confronti delle tendenze più radicali del regime e con considerazioni critiche molto personali<sup><a href="#footnote-63" id="footnote-ref-63">[62]</a></sup>. Nella partecipazione ai littoriali lo studioso coglieva così il segno di una storia più grande e più complessa di quella di un agone culturale fascista e di un suo partecipante. La storia di una laica e problematica ricerca di raccordo tra due mondi, di una potenziale diaspora verso temi e verso sfide che gli intellettuali cattolici, sul finire degli anni Trenta, avvertirono di dover affrontare nella crescente consapevolezza di non avere più una soluzione univoca ed esclusiva alla crisi della civiltà ormai in pieno corso. </p><p>Il saggio di Renato Moro passava al vaglio delle fonti anche il significato della militanza di Moro nella Fuci. Su di essa, lo si è visto, autorevoli esponenti e studiosi del movimento cattolico avevano espresso la tesi di un’assoluta continuità di posizioni con l’esperienza precedente e con quella successiva. La tesi veniva ora attentamente confutata. Emergevano, anche in questo caso, elementi di grande novità rispetto al passato e rispetto alla tradizione legata a Giovanni Battista Montini che, insieme a Igino Righetti, aveva contribuito a plasmare l’identità dell’associazione. Il loro era stato un duttile lavoro di mediazione culturale perché un cattolicesimo rinnovato fosse messo in condizione di inserirsi anche nelle forme più avanzate della civiltà moderna e perché le soluzioni della dottrina sociale non rimanessero mere affermazioni di principio ma potessero incidere nella società<sup><a href="#footnote-64" id="footnote-ref-64">[63]</a></sup>. Pur proseguendo lungo questa linea, lo stile e gli obiettivi di <span id="mention-14" class="mention person" about="AldoMoro">Aldo Moro</span> nella Fuci furono sensibilmente diversi e risentirono in misura determinante della sua personalità e della sua indole spirituale. Emerse in modo chiaro il rifiuto di ogni contrapposizione tra il cattolicesimo e la cultura laica, in uno sforzo di mediare, sempre cercandone la verità profonda, posizioni lontane e talvolta antitetiche, di preservare la fede cristiana da ogni tentativo di ridurla a ideologia, di conciliare, in modo organico e consapevole, motivi culturali differenti, influssi ricevuti dentro l’atmosfera nella quale era cresciuto, intuizioni in equilibrio tra la tradizione tomista e il clima idealista che dominava la cultura<sup><a href="#footnote-65" id="footnote-ref-65">[64]</a></sup>. Questi elementi concorrevano a disegnare il quadro di un umanesimo cristiano che a ragion veduta Elia aveva definito «ecumenico», eterogeneo nelle sue fonti letterarie, filosofiche e teologiche. Ma non era solo questa sorta di eclettismo a segnare una differenza rispetto al passato. </p><p>Anche nella organizzazione e nella programmazione culturale della vita della Fuci la presidenza di Moro aveva segnato – scrisse Renato Moro – una «<em>svolta</em> consistente rispetto all’impostazione montiniana»<sup><a href="#footnote-66" id="footnote-ref-66">[65]</a></sup>. Da un lato, egli documentava come l’attenzione per l’articolazione dei circoli nel meridione d’Italia e per i nuovi rapporti tra le associazioni e i segretariati, la cura per la presenza nelle università, la riorganizzazione della vita federativa nel periodo bellico avessero introdotto effettive novità nella gestione del sodalizio. Dall’altro, spiegava l’originalità dell’indirizzo culturale che aveva qualificato questo lavoro: il richiamo alla vita interiore e ai suoi valori e il primato assegnato all’impegno morale non erano stati, per lo storico, l’espressione di un intimismo vago o sprovveduto ma gli strumenti di un’operazione culturale lungimirante e complessa. Il discorso non era stato più concentrato sulla sola definizione del corretto rapporto tra la fede e la ragione. Aveva avuto l’ambizione di animare un confronto tra la cultura cattolica e il mondo moderno e di ispirare un apostolato della verità richiamando alle ragioni ultime della vita dell’intellettuale e del suo impegno. Un richiamo che – precisava ancora Renato Moro – non era stato ideologico né presumeva che la dottrina potesse essere la fonte di un potenziale programma politico e sociale. Le ampie citazioni degli scritti giovanili cui l’autore ricorreva dimostravano in modo eloquente come lo sforzo di un impegno morale nella storia fosse rimasto per Moro estraneo all’idea di dover preparare il futuro o di dovere almeno costruire le premesse ideali di una presenza politica dei cattolici. </p><p>L’ampio saggio di Renato Moro, in definitiva, confermava quanto fosse indispensabile ritornare ai testi di Moro per restituirne la giovinezza alla sua complessità dentro un quadro più ampio di ascendenze, per cogliere le sue sfumature, per mettere a nudo le radici nel contesto storico in cui essa si era svolta. Il necessario passaggio dall’immagine della politica e della cronaca all’immagine della storia, almeno per gli anni giovanili, era stato dunque aperto<sup><a href="#footnote-67" id="footnote-ref-67">[66]</a></sup>. </p><p>Più in generale negli studi sul movimento cattolico cominciava a crescere la consapevolezza di una necessaria distinzione tra la sensibilità storica dei suoi esponenti e il distacco critico richiesto per vagliarne le testimonianze in sede storiografica. L’intensificarsi delle ricerche portava al superamento di una visione corporativa della presenza cattolica nella società e nella storia italiana. Si cominciava inoltre a comprendere come fosse tendenzioso continuare a ragionare sulla storia dei movimenti intellettuali in cui <span id="mention-15" class="mention person" about="AldoMoro">Aldo Moro</span> si era formato come orientati e ispirati da un univoco, definito, organico progetto. Occorreva piuttosto – lo ricordava Pietro Scoppola nel 1982 a proposito della storia del Movimento laureati – «verificare l’efficacia e l’incidenza reale di un patrimonio culturale ricco e sfaccettato, e di verificare anche le smentite che esso ha avuto dalla realtà del secondo dopoguerra»<sup><a href="#footnote-68" id="footnote-ref-68">[67]</a></sup>. In un intervento tenuto nel 1984 a San Pellegrino nel corso del convegno <em>Con <span id="mention-16" class="mention person" about="AldoMoro">Aldo Moro</span> a San Pellegrino dopo vent’anni</em>, lo stesso Scoppola giudicava maturo il tempo per una «ricerca propriamente storica su <span id="mention-17" class="mention person" about="AldoMoro">Aldo Moro</span>, sul tempo che è legato al suo nome, con una maggiore attenzione filologica»<sup><a href="#footnote-69" id="footnote-ref-69">[68]</a></sup>. E applicando le richiamate distinzioni, indicava nella sua formazione giovanile, aperta alle influenze laiche e immersa nel mondo universitario meridionale segnato dal pensiero storicistico, il modello perché si potesse recuperare, in sede storiografica, il valore di una cultura dei comportamenti, piuttosto che una cultura del progetto, una cultura cioè attenta al momento «della tensione interiore, della tensione morale, della spinta etica, attenta al rigore della razionalità»<sup><a href="#footnote-70" id="footnote-ref-70">[69]</a></sup>. Nello stesso convegno la relazione di Renato Dall’Andro, tra gli uomini politici più vicini a Moro, confermava come fosse impossibile ridurre la formazione di Moro, «prettamente scientifica, nel doppio senso della tecnica scientifica e dell’umanità della scienza»<sup><a href="#footnote-71" id="footnote-ref-71">[70]</a></sup>, entro una singola matrice, e come fosse, al contrario, possibile conciliare il calore della testimonianza e la citazione alle fonti, traendo dalle pagine di «Azione fucina» le chiavi di lettura per cogliere due aspetti determinanti della personalità di Moro: l’unità di vita e l’apertura al dialogo nel reciproco riconoscimento di una comune ricerca della verità. </p><p>A metà degli anni Ottanta il periodo giovanile di Moro trovava spazio anche nelle ricerche di Mario Casella sull’Azione cattolica, sulla Costituente e sul fervore di attività e di discussioni fiorite in seno all’associazione all’indomani della caduta del regime<sup><a href="#footnote-72" id="footnote-ref-72">[71]</a></sup>. Anche in questo ambito, il ricorso a un’ampia documentazione inedita portava alla luce, da una parte, l’immersione di Moro in un contesto segnato da una spiritualità complessa e multiforme<sup><a href="#footnote-73" id="footnote-ref-73">[72]</a></sup>, dall’altra la difficoltà dell’Azione cattolica ad assumere una posizione chiara nei confronti del partito democristiano. Risaltava tutta la difficoltà dell’associazione a distinguere la sfera dell’impegno politico in senso stretto da quella dell’intervento nel sociale in un senso più comprensivo, e a fare in modo che le aspirazioni di una fetta importante degli iscritti trovassero attenzione e considerazione all’interno del progetto ricostruttivo del partito<sup><a href="#footnote-74" id="footnote-ref-74">[73]</a></sup>. Il ruolo di Moro risultava ancora più incisivo alla vigilia del referendum e delle elezioni per l’Assemblea costituente. In una ricognizione delle iniziative dei cattolici in quel delicato frangente, Casella poteva infatti verificare l’efficacia del lavoro di Moro nel dare impulso alle Unioni professionali, nel definire i loro statuti, nell’ispirare il loro apostolato verso una più articolata opera di comprensione delle esigenze delle classi sociali e lavorative all’interno del nuovo scenario democratico<sup><a href="#footnote-75" id="footnote-ref-75">[74]</a></sup>. Si era trattato di un lavoro, ancora nei primi mesi del 1946, da intendersi in una prospettiva aperta sì all’impegno crescente nella vita pubblica ma sempre segnata da una tonalità religiosa. Lo confermava l’intenso scambio di idee della primavera seguente sulla posizione che l’Azione cattolica avrebbe dovuto assumere nelle imminenti elezioni. Il carteggio di Moro con Vittorino Veronese, presentato e commentato da Casella, dava la misura del ritmo intenso delle decisioni e delle possibilità apertesi in corso d’opera, delle opzioni sul tavolo, anche rispetto alla situazione di Moro come segretario dei Laureati e direttore della rivista «Studium», mentre prendeva corpo la possibilità di una sua candidatura<sup><a href="#footnote-76" id="footnote-ref-76">[75]</a></sup>. Aggiornando con documentazione nuova le conoscenze sul giovane Moro e sul suo complicato avvicinamento alla politica, il quadro interpretativo fornito da Casella era però basato sulla convinzione che si potesse cogliere in quei fermenti un progetto, seppure abbozzato, una linea condivisa all’interno dell’Azione cattolica nei confronti della nuova fase che l’Italia si apprestava a vivere tra la liberazione e la Costituente. Qualcosa che assomigliava a una sorta di scelta religiosa <em>ante litteram</em>. Un indirizzo generale, insomma, che Moro avrebbe contribuito a elaborare in modo decisivo e che era condiviso sia dai rami intellettuali che da quelli di massa. Questo progetto era volto non a instaurare un’egemonia confessionale nell’Italia postfascista ma a «fare più cristiana la società italiana e a contribuire, accanto e possibilmente in collaborazione con le altre forze, alla ricostruzione morale e materiale del paese»<sup><a href="#footnote-77" id="footnote-ref-77">[76]</a></sup>. La tesi non sembrava convincente a Renato Moro. In un convegno del novembre 1986 – ma gli atti saranno pubblicati cinque anni più tardi – egli ribadiva la necessità di ragionare invece a partire proprio dall’assenza di un progetto politico preciso da parte dei movimenti intellettuali in quegli anni, frutto di prospettive distinte e conflittuali, tali da rendere impossibili opzioni politiche determinate<sup><a href="#footnote-78" id="footnote-ref-78">[77]</a></sup>. Mentre si discuteva della consistenza e degli esiti di un più ampio e specifico «progetto maritainiano-montiniano», tratteggiato ne <em>La nuova cristianità perduta</em> di Scoppola<sup><a href="#footnote-79" id="footnote-ref-79">[78]</a></sup>, Renato Moro richiamava gli elementi peculiari dei cattolici nella stagione della ricostruzione. Sottolineando il valore dell’autonomia del sociale dal politico e del pluralismo visto come un elemento costitutivo della vita civile e non solo di quella politica, egli introduceva la suggestiva immagine di una <em>koinè</em><sup><a href="#footnote-80" id="footnote-ref-80">[79]</a></sup> degli intellettuali dell’Azione cattolica, della quale <span id="mention-18" class="mention person" about="AldoMoro">Aldo Moro</span>, accanto a Sergio Paronetto, sarebbe stato il più lucido esponente. Una <em>koinè</em> che si era confrontata con il tema della crisi di civiltà che</p><p>non viene letta né nella chiave in cui la ripropone il magistero pontificio, né nella chiave tutta politica degasperiana che ne fa il preambolo alla fondazione della funzione centrale del cattolicesimo politico, ma viene intesa, in chiave religiosa, come invito all’impegno del cristiano nel temporale, come elemento che scuote ogni separatezza dell’uomo di cultura. È solo in questo senso che il cattolicesimo integrale, il cattolicesimo cioè integralmente vissuto, si presenta come unica risposta ormai possibile, come unica alternativa al totalitarismo<sup><a href="#footnote-81" id="footnote-ref-81">[80]</a></sup>.</p><p>Se si stacca lo sguardo dal tavolo di lavoro degli storici del movimento cattolico, ci si accorge però come la pubblicistica, ancora a metà degli anni Ottanta, fosse quasi del tutto impermeabile alle loro considerazioni e alle tante e sfumate interpretazioni dell’impegno e del pensiero giovanile di <span id="mention-19" class="mention person" about="AldoMoro">Aldo Moro</span> che essi stavano scoprendo. È appena il caso di ricordare la brutale liquidazione dei suoi scritti giovanili contenuta nel <em>pamphlet</em> di Italo Pietra<em> Moro, fu vera gloria?</em>, pubblicato da Garzanti nel 1983. Scopo del libello era provare l’«eccezionale grigiore del personaggio»<sup><a href="#footnote-82" id="footnote-ref-82">[81]</a></sup> e l’abulia dimostrata già negli anni della guerra, alla quale Moro – scriveva l’autore – «assiste tranquillamente dalle finestre di casa»<sup><a href="#footnote-83" id="footnote-ref-83">[82]</a></sup>, come uno spettatore tra «quelli che decidono di lasciarsi vivere, in attesa degli eventi»<sup><a href="#footnote-84" id="footnote-ref-84">[83]</a></sup>. Il fuoco della critica pioveva, indistintamente, e sugli scritti di «Azione fucina» e su quelli de «La rassegna»; i primi «grondano di buone intenzioni, di luoghi comuni accuratamente vestiti a festa, di sentenza logorate dall’uso come il fondo dei pantaloni stravecchi»<sup><a href="#footnote-85" id="footnote-ref-85">[84]</a></sup>, i secondi </p><p>sono splendidi, come bolle di sapone. Dentro, non c’è niente. Il professorino ventisettenne appare consumato nell’arte di predicare con sussiego le cose ovvie e di scansare con parole circospette i problemi concreti, i drammi, i bivi di quei giorni. Le sue argomentazioni sono come i sentieri in un giardino, fatti per allungare, non per accorciare i percorsi. Ha la calma degli arcieri che nei dipinti antichi assistono al supplizio di san Sebastiano guardando al di fuori del quadro<sup><a href="#footnote-86" id="footnote-ref-86">[85]</a></sup>. </p><p>Tutto un “altro” Moro, insomma, da quello documentato e studiato con pazienza dagli storici. Un altro ancora – già nel titolo – quello che il giornalista Antonio Rossano raccontò due anni più tardi<sup><a href="#footnote-87" id="footnote-ref-87">[86]</a></sup>. Egli esordiva riconoscendo come la vita di Moro sino ad allora fosse «stata più volte ampiamente descritta, in alcuni casi con episodi inventati, in altri con la piaggeria di chi vuol compiacere i potenti, talvolta con la superficialità di chi non ha tempo e voglia di documentarsi»<sup><a href="#footnote-88" id="footnote-ref-88">[87]</a></sup>. Ma se l’obiettivo era proporre un’immagine alternativa di Moro – un tentativo che tanti presunti esegeti della sua figura avevano e avrebbero compiuto prima e dopo Rossano – l’esito risultava sicuramente scarso. Nonostante la giusta premessa appena richiamata, anche il libro di Rossano finiva per essere più attento agli episodi che ai documenti. Dal ciuffo di capelli bianchi alla profezia di Agostino Gemelli su un futuro politico luminoso, dagli esami universitari agli episodi spicciola della vita militare, il florilegio di citazioni degli scritti giovanili si mescolava, senza interpretazioni e con qualche grossolano errore – basti, su tutti, il cenno a «Jean Maritain»<sup><a href="#footnote-89" id="footnote-ref-89">[88]</a></sup> – a una serie di pittoreschi aneddoti sulla sua giovinezza. E si esauriva in una immagine tutt’altro che alternativa, impantanata, sin da allora, nelle «sabbie mobili dei tempi lunghi»<sup><a href="#footnote-90" id="footnote-ref-90">[89]</a></sup> o, peggio,</p><p> </p><p>l’immagine di un Moro che pare sentirsi “unto dal Signore”. Consapevole, certo, degli inevitabili errori dell’umana natura ma anche deciso a compiere fino in fondo il suo dovere, quella “preziosa funzione” attribuita alla “parte più evoluta politicamente” e insieme “più devota del laicato cattolico”. La funzione di un moderno “monarca” che, non potendo trasferire sulla terra il regno di Dio, cerca di farne, almeno, un luogo di vita pienamente umana, le cui strutture sociali abbiano come misura la giustizia e la dignità dell’uomo<sup><a href="#footnote-91" id="footnote-ref-91">[90]</a></sup>.</p><p>La pubblicistica sembrava inoltre affezionata all’opinione che gli scritti giovanili di <span id="mention-20" class="mention person" about="AldoMoro">Aldo Moro</span> fossero da considerare come la premessa del pensiero e dell’impegno politico successivo, lo strumento per capire, anche in questo caso, un “altro” Moro, quello più noto e celebrato. Lo confermava, ad esempio, l’antologia di testi curata nel 1988 da Giovanni Di Capua, con l’inclusione di diversi scritti giovanili<sup><a href="#footnote-92" id="footnote-ref-92">[91]</a></sup>. Pur riconoscendo la forte diffidenza del giovane Moro verso la politica, pur contestualizzando, nei corsivi di introduzione, il suo impegno e quello dei «professorini baresi»<sup><a href="#footnote-93" id="footnote-ref-93">[92]</a></sup> raccolti attorno a «La rassegna» e «Pensiero e vita» all’interno delle dinamiche dell’università e della chiesa meridionale, l’autore affermava che </p><p>una lettura attenta degli scritti politici, diciamo giovanili di <span id="mention-21" class="mention person" about="AldoMoro">Aldo Moro</span>, può concorrere a dissipare taluni dubbi sulla vocazione partitica di Moro nella fase costruttiva della nuova democrazia postfascista. E serve ad accertare se esiste, e sino a che punto, una linea di coerenza fra il Moro della fase d’avviamento del nuovo regime ed il Moro grande mediatore dei contrasti partitici degli anni settanta, il Moro più noto e celebrato<sup><a href="#footnote-94" id="footnote-ref-94">[93]</a></sup>. </p><p>Il decimo anniversario dalla morte di Moro, come avverrà per tutte le successive, analoghe ricorrenze, fu segnato dall’intensificarsi dell’interesse e delle pubblicazioni su di lui. Nel 1988, oltre alla ristampa in versione anastatica degli articoli apparsi su «La rassegna» curata da Giuseppe Lamaddalena e propiziata dall’Università degli studi di <span id="mention-219" class="mention place" about="Bari">Bari</span><sup><a href="#footnote-95" id="footnote-ref-95">[94]</a></sup>, nella collana di biografie curata da Jean-Dominique Durand e Régis Ladous presso l’editore parigino Beauchesne usciva, dopo le prime due dedicate a Edmond Michelet e Konrad Adenauer, una biografia di <span id="mention-22" class="mention person" about="AldoMoro">Aldo Moro</span> a firma di Giorgio Campanini<sup><a href="#footnote-96" id="footnote-ref-96">[95]</a></sup>. Nel libro, pur riprendendo alcune riflessioni già espresse nella nota storico-critica alla raccolta <em>Al di là della politica e altri scritti</em> e pur riscontrando «nessuna brusca rottura, nessun improvviso salto di qualità, ma piuttosto una sostanziale coerenza fra due ambiti di impegno – quello religioso e quello politico – che, pur nella distinzione dei piani, venivano colti quasi come due dimensioni di una stessa testimonianza»<sup><a href="#footnote-97" id="footnote-ref-97">[96]</a></sup>, l’autore considerava adesso la militanza di Moro nella Fuci quale un «<em>indiretto</em> apprendistato della politica»<sup><a href="#footnote-98" id="footnote-ref-98">[97]</a></sup>. Egli commentava gli scritti giovanili assegnando loro un’importanza fondamentale nella biografia intellettuale e nella fondazione religiosa e morale dell’impegno politico della sua generazione. «L’aspetto che maggiormente colpisce il lettore di questi testi giovanili di Moro – scriveva – è la vastità degli orizzonti, per molti aspetti inconsueta nell’ambito della cultura cattolica di quegli anni»<sup><a href="#footnote-99" id="footnote-ref-99">[98]</a></sup>. E insisteva sull’attenzione alla stampa laica, sulla capacità di informarsi, sull’interesse per le vicende che accadevano al di fuori della Chiesa, segno di un «dialogo serrato con gli altri umanesimi che, all’indomani della caduta del fascismo, si proponevano come risposte diverse (ma non sempre, sottolineava Moro, necessariamente incompatibili con quella cristiana) alla stessa crisi di civiltà che coinvolgeva credenti e non credenti»<sup><a href="#footnote-100" id="footnote-ref-100">[99]</a></sup>. </p><p>Nell’ambito delle commemorazioni, è degno di nota anche quanto Italo Mancini ebbe a ricordare a proposito degli scritti giovanili di Moro in un convegno tenuto a Fabriano quell’anno<sup><a href="#footnote-101" id="footnote-ref-101">[100]</a></sup>. Essi meritavano, a giudizio del filosofo, uno scavo sempre più approfondito e scrupoloso, in grado di individuare i riferimenti culturali mai in essi espliciti, le fonti, le ascendenze così abilmente nascoste dal loro autore quasi che egli avesse voluto rendere arduo il cammino agli studiosi. Egli riteneva che la concezione del diritto del giovane Moro andasse intesa, prima che come una definizione concettuale, come una rigorosa realizzazione vivente dell’ideale di giustizia. Anziché cedere all’impressione destata dalla sua prosa, da tanti ritenuta complicata e oscura, formulava l’invito, non banale, a insistere piuttosto sulla costruzione dei periodi negli scritti giovanili, sulla scansione organica e articolata in capoversi, all’interno dei quali, disse, «c’è sempre un’onda fra gli estremi che si respingono e si ritoccano»<sup><a href="#footnote-102" id="footnote-ref-102">[101]</a></sup>.</p><p>Sempre più corposi riferimenti alla giovinezza di <span id="mention-23" class="mention person" about="AldoMoro">Aldo Moro</span> prendevano intanto posto nella storiografia sul partito democristiano e in quella sul cattolicesimo meridionale e pugliese. Un posto decisamente marginale nella <em>Storia della Democrazia Cristiana</em>, nel cui primo volume Silvio Tramontin si limitava a un cenno trascurabile alla militanza di Moro nella Fuci e agli scritti su «Azione fucina»<sup><a href="#footnote-103" id="footnote-ref-103">[102]</a></sup>. Più larga attenzione dimostrava invece Agostino Giovagnoli nella sua opera su <em>La cultura democristiana</em><sup><a href="#footnote-104" id="footnote-ref-104">[103]</a></sup>. Nel solco della tesi già difesa nei suoi precedenti lavori, egli si dichiarava convinto del cospicuo ruolo svolto dalla spiritualità nella formazione degli intellettuali cattolici che nel dopoguerra si sarebbero ritrovati alla guida del paese. La dimensione religiosa, contribuendo a trasformare la professione in mezzo di cambiamento del proprio <em>status</em> con una disciplina, un rigore, una motivazione propria, in un costante adattamento alla realtà del mondo moderno, avrebbe contribuito a dare a questa classe dirigente particolari doti di flessibilità. E aggiungeva a proposito di Moro: </p><p>La prospettiva del perfezionamento, della crescita spirituale, dell’evoluzione interiore suggeriva anche una qualche apertura alla dimensione del cambiamento e dello sviluppo storico, in genere carente nella cultura cattolica dell’epoca. In intelligenze sistematiche, come quella di <span id="mention-24" class="mention person" about="AldoMoro">Aldo Moro</span>, la dimensione della spiritualità rafforzava una lettura degli avvenimenti nella chiave di processi storici complessi e contraddittori di disvelamento progressivo “nella vita” di costanti principi di “verità”. La spiritualità in altre parole ha spesso rappresentato l’elemento coagulante di una classe dirigente che non ha avuto una sua organica prospettica ideologica<sup><a href="#footnote-105" id="footnote-ref-105">[104]</a></sup>.</p><p>Quest’ultimo elemento veniva ribadito: la generazione di Moro non aveva maturato una proposta di egemonia culturale complessiva. Erano stati, sì, intellettuali nel senso proprio del termine ma privi di un’utopia politica netta, motivati piuttosto dal desiderio di ispirare il loro impegno a partire dalla specifica congiuntura storica e in essa, nella storia, esprimerlo con una testimonianza della verità. «Da una formazione religiosa di tipo prevalentemente interiore, – scriveva Giovagnoli – Moro traeva nei primi anni Quaranta un’idea della verità non sempre chiara ed evidente, ma spesso nascosta dalla vita. Compito del cristiano era cogliere questa verità e farla emergere: c’era dunque anche, implicitamente, un rapporto tra verità e storia, che passava per l’azione dei protagonisti, con implicazioni anche politiche»<sup><a href="#footnote-106" id="footnote-ref-106">[105]</a></sup>. La distanza di questa generazione dalla precedente, quella degli ex popolari, nella costruzione del progetto democristiano, emergeva in modo sempre più circostanziato, accanto al forte legame con l’istituzione ecclesiastica che, nel caso dell’esordio in politica di Moro, si configurava agli occhi dello storico come un vero e proprio mandato<sup><a href="#footnote-107" id="footnote-ref-107">[106]</a></sup>. </p><p>Come già accennato, la sede di altre considerazioni sul pensiero giovanile di Moro era la storiografia sul meridione e, in particolare, sulla Puglia. Già Gabriele De Rosa, pochi mesi dopo la sua morte, ne aveva tentato <em>Una prima lettura del pensiero meridionalista</em><sup><a href="#footnote-108" id="footnote-ref-108">[107]</a></sup>. Egli aveva suggerito come la sua formazione e quella di una larga fetta della gioventù cattolica pugliese fossero comprensibili solo se inserite dentro il peculiare ambiente della borghesia del Sud. Un ambiente di provincia ma lontano dagli stereotipi del laicato tradizionale meridionale segnato da uno spirito di congrega, dal frazionamento parrocchiale e dal clericalismo. Il pensiero giovanile di Moro, discorsivo, dialettico, ricco di duttilità, attento all’evoluzione della società e pronto a ricondurre sempre il fluire del reale dentro un discorso storico, avrebbe cioè risentito in modo determinante della visione dello Stato tipica del Sud e, in questo, sarebbe stato ancora più coraggioso, proprio perché sin nelle sue prime lezioni invitava a ripensarlo. Già allora De Rosa aveva individuato nel rapporto dialettico tra questa specifica realtà e Roma uno dei momenti più interessanti sotto il profilo storiografico per comprendere il giovane Moro, «Roma che, per un giovane cattolico degli anni Trenta, vuol dire Giovanni Battista Montini e la sua scuola di modernità, di presenza attiva nella vita delle associazioni universitarie, vuol dire cultura e filosofia spiritualista europea, vuol dire linguaggio del personalismo cristiano»<sup><a href="#footnote-109" id="footnote-ref-109">[108]</a></sup>. </p><p>Dieci anni dopo, nel 1988, uno studio di Vito Antonio Leuzzi chiariva i contorni della fase di rinascita democratica a <span id="mention-220" class="mention place" about="Bari">Bari</span> e della ricostituzione della Democrazia cristiana locale<sup><a href="#footnote-110" id="footnote-ref-110">[109]</a></sup>. Si cominciava così a intuire il ruolo della generazione intellettuale che operò, insieme a Moro, nel capoluogo pugliese, in una continua sovrapposizione di ruoli e di funzioni, articolandosi in nuclei redazionali che, animando i periodici armistiziali, si confrontarono vivacemente con i nuovi gruppi dirigenti dei partiti democratici. Emergeva il loro compito di informare e formare un’opinione pubblica disgregata, di riannodare i fili del dibattito tra la sfera civile e quella politica, in un contesto denso di aspettative. </p><p>Ad esso, nel 1997, Vincenzo Robles, mettendo a sintesi le acquisizioni della storiografia sulla Puglia durante il Regno del Sud, dedicò un’analisi di grande importanza per contestualizzare l’opera e il pensiero di Moro<sup><a href="#footnote-111" id="footnote-ref-111">[110]</a></sup>. Egli osservava come, per lungo tempo, avesse goduto di credito l’immagine di una Puglia isolata, silenziosa, lontana dalla guerra e dal fervore della resistenza, ancora chiusa entro un’ottica provinciale e municipale. Essa aveva invece conosciuto un profondo mutamento durante il conflitto e la guerra civile che ne era scaturita. «Motore e anima di questo cambiamento che seppe operare senza clamori, ma semplicemente con una presenza capillare e costante»<sup><a href="#footnote-112" id="footnote-ref-112">[111]</a></sup>, scriveva Robles, era stata la Chiesa. Essa si era impegnata a realizzare nuove iniziative di presenza pastorale, a superare le mere forme di devozione e di pietà popolare nel culto, ad assistere concretamente attraverso una miriade di opere il mondo dei reduci e quello agricolo e bracciantile. Le fonti dimostravano, inoltre, uno specifico contributo della regione pugliese alla ricostruzione democratica del Paese. Era quello che anche <span id="mention-25" class="mention person" about="AldoMoro">Aldo Moro</span>, su «La rassegna» aveva definito «vento del Sud», non contrapposto ma concorrente a quello del Nord, foriero di proposte e di riflessioni che, mentre al settentrione si combatteva, al meridione orientavano il futuro dell’Italia, discutevano sulle nuove forme di partecipazione democratica e sull’educazione della coscienza civile, che si impegnavano a porre correttivi ad alcune esagerazioni e ambiguità sul ruolo dei partiti, secondo una logica chiarissima negli scritti di Moro<sup><a href="#footnote-113" id="footnote-ref-113">[112]</a></sup>. Egli si era perciò collocato in questo preciso contesto regionale, privo di entusiasmi popolari ma dedito a creare una mentalità, lontano dalle azioni di guerra ma consapevole del rischio dei radicalismi della politica e della necessità di fissare i presupposti di una pace duratura. Moro – scriveva Robles – «invitava alla calma, alla riflessione; sottolineava e difendeva i più profondi valori umani; condannava qualsiasi estremismo; diffidava delle strutture di partiti. Egli discuteva sulla opportunità o meno di un partito democratico cristiano, ma non per questo avversava quel partito o ne preferiva qualche altro»<sup><a href="#footnote-114" id="footnote-ref-114">[113]</a></sup>. Nel confronto con le posizioni assunte o propiziate dalla Chiesa in quei mesi, e nelle distinzioni tra l’impegno religioso e quello politico, il pensiero di Moro veniva illuminato dalla generale considerazione che «più che offrire completa credibilità a un partito che si andava costituendo e che andava precisando il suo pensiero e le sue strategie, era più opportuno creare una opinione cattolica a garanzia di alcuni principi inalienabili»<sup><a href="#footnote-115" id="footnote-ref-115">[114]</a></sup>. Il giovane Moro, conscio e partecipe di questo ruolo guida dei cattolici nel ripristino delle garanzie democratiche, era insomma stato un protagonista di quella che Roberto Paolo Violi, nell’introduzione al volume e proprio a proposito della chiesa di Puglia, aveva definito una «pedagogia prepolitica della democrazia»<sup><a href="#footnote-116" id="footnote-ref-116">[115]</a></sup>.</p><p>Nel 1993 sugli anni giovanili trascorsi da Moro a <span id="mention-221" class="mention place" about="Bari">Bari</span> aveva inoltre scritto un volume, ricco di testimonianze e di confidenze, Donato De Leonardis<sup><a href="#footnote-117" id="footnote-ref-117">[116]</a></sup>. La dovizia dei ricordi sull’esperienza fucina e militare condivisa con Moro incrementava senz’altro la conoscenza su tante vicende e momenti del tratto iniziale del suo itinerario biografico. Ma anche in questo caso l’autore finiva col raccontare un “altro” Moro. L’obiettivo esplicito del libro era infatti quello di correggere la percezione della sua immagine giovanile, narrare la sua vera «umanità» a partire dai ricordi di un’antica e intima amicizia. Non l’indole circospetta, riservata e cupa sino ad allora conosciuta dai più. L’autore descriveva, al contrario, un giovane immerso nella gioiosa atmosfera goliardica degli anni universitari «a volte pensieroso e assorto quando occorreva prendere decisioni od illustrare complessi temi, ma aperto e cordiale nelle relazioni quotidiane in una semplicità di atteggiamento che suscitava simpatia e confidenza»<sup><a href="#footnote-118" id="footnote-ref-118">[117]</a></sup>.</p><p>Sul meridionalismo nel pensiero del giovane Moro si tornò poi a riflettere in un importante convegno di studi tenuto a <span id="mention-222" class="mention place" about="Bari">Bari</span> nel 1998, in occasione del ventennale della morte. In senso più generale Pietro Scoppola poté allora constatare: «Il paradosso è che Moro torna sotto la spinta delle stesse ragioni che hanno portato alla sua rimozione. Le circostanze della sua morte hanno contribuito alla rimozione. Ma ora proprio quella zona d’ombra che circonda ancora la sua morte è diventata e sta diventando un motivo di più per parlare di lui»<sup><a href="#footnote-119" id="footnote-ref-119">[118]</a></sup>. Si poteva, cioè, tracciare un primo bilancio storiografico e soppesare i giudizi vari e perfino discordi sino ad allora emersi: da quello di una sostanziale incomprensione nella prima storia organica della Repubblica scritta dell’inglese Paul Ginsborg<sup><a href="#footnote-120" id="footnote-ref-120">[119]</a></sup> a quelli più articolati ed equilibrati di opere successive. A proposito della formazione giovanile di Moro, Scoppola introduceva il neologismo della «meridionalità» come tratto distintivo dei suoi primi scritti. Una meridionalità da intendersi non come una forma di dipendenza da un costume locale, ma in senso dialettico, come reazione a una mentalità apatica, rivolta pigramente allo sfruttamento del privilegio sociale, come segno e eredità di una borghesia seria, colta, dedita al servizio dello Stato, in particolare nel mondo della scuola, esattamente come era stata la famiglia di Moro. Proprio questi erano stati, infatti, i caratteri dell’ambiente in cui egli era nato e si era formato, caratteri di serietà e di rigore, che avevano fondato il senso di una sua forte responsabilità personale nell’impegno e nel servizio sociale. </p><p>Nel convegno barese del 1998 Renato Moro approfondiva la sua riflessione sulla formazione giovanile di Moro in una relazione poi sviluppata nel corposo saggio incluso negli atti <sup><a href="#footnote-121" id="footnote-ref-121">[120]</a></sup>. Il quadro del suo impegno e dello sviluppo del suo pensiero negli anni della Fuci, analizzato nell’articolo del 1983, veniva ora ampliato concentrando l’attenzione sulla fase successiva, quella della rinascita democratica, della collaborazione editoriale a «La rassegna» e «Pensiero e vita» e del lento percorso di avvicinamento alla politica. La tesi storiografica di fondo veniva confermata già nella premessa: lo studio della formazione giovanile di Moro non andava compiuto per rintracciarvi, spesso in modo del tutto schematico, intuizioni e spiegazioni di successivi percorsi politici. Esso diventava rilevante se compreso all’interno di un problema storico, quello della formazione di una <em>nuova</em> classe dirigente, intesa come espressione peculiare di un <em>nuovo</em> movimento cattolico italiano. <em>Nuovo</em> nel suo rapporto con lo Stato, con le masse, con la modernità, con la nazione. <em>Nuovo</em> perché un’intera generazione, cresciuta nell’universo del consenso, aveva smarrito ogni traccia di una memoria storica del prefascismo e, di ciò, il profilo di Moro appariva largamente rappresentativo. Era possibile verificarlo immergendosi, come faceva il saggio, nel laboratorio culturale delle riviste baresi tra il 1943 e il 1945. Gli scritti su «La rassegna» risentivano della scelta di Moro di collocarsi sul terreno del commento e della partecipazione alla politica attraverso una riflessione culturale, priva di ogni interesse o propensione per un impegno diretto nella politica. Il suo discorso appariva invece orientato a mitigare gli eccessi dell’opinione pubblica, a dare voce alle resistenze della società meridionale non tanto verso la democrazia dei partiti che stava allora prendendo forma quanto verso la loro conflittualità ideologica e verso gli eccessi in cui poteva degenerare la polemica antifascista. Studiando tutto questo, sullo sfondo dell’evoluzione complessiva del giovane Moro nella Fuci e durante la guerra già a suo tempo ripercorsa<sup><a href="#footnote-122" id="footnote-ref-122">[121]</a></sup>, Renato Moro arricchiva il quadro cogliendo ora la coerenza della sua concezione della politica e del ruolo degli intellettuali cattolici nei confronti di essa. Anche qui l’elemento della cesura rispetto al passato appariva pienamente confermato, se non radicalizzato: la priorità assegnata alla scelta morale rispetto a quella partitica, al pluralismo delle opzioni cattoliche rispetto a una rappresentanza politica unitaria, ai problemi concreti del presente rispetto ai modelli ideali del passato prefascista erano tutti aspetti che segnalavano una sfiducia profonda e generalizzata verso le forze degli ex popolari e, di conseguenza, avevano reso l’approdo alla Democrazia cristiana di Moro e della sua generazione controverso e per nulla scontato e naturale rispetto a quanto si era creduto. </p><p>Così come lo era stata la partecipazione giovanile alle iniziative del regime durante gli anni della Fuci, un altro aspetto di grande rilievo era rappresentato dalle argomentazioni di Moro attorno all’eredità del fascismo. Renato Moro sottolineava infatti l’acuta sensibilità del giovane scrittore de «La rassegna» per i guasti che il crollo dell’illusione fascista aveva inferto all’identità civile e nazionale degli italiani ma anche l’esigenza di discernere con cura il peso delle responsabilità e la necessità di formulare un giudizio ben ponderato, senza affrettate liquidazioni, di preservare sopra ogni cosa la dignità morale e spirituale dell’Italia e degli italiani. Se questo obiettivo era possibile rintracciare con chiarezza negli scritti del periodo, molto più complesso, per lo studioso, ricondurre la posizione di Moro a una netta opzione politica. Renato Moro ricostruiva l’ampio spettro delle sue considerazioni sulle questioni più scottanti nel magma culturale e politico di quei mesi: le tendenze reazionarie dei monarchici e quelle velleitarie dei ciellenisti, le imprudenze dell’antifascismo e il disimpegno dei qualunquisti, il valore delle ideologie e l’assolutizzazione della politica, le aberrazioni della pedagogia fascista e la mistica delle sinistre. Immerso in queste polemiche, il pensiero di Moro si presentava alla lente dello studioso impossibile da connotare in modo circostanziato, sincretico e ricco di sfaccettature e di intuizioni apparentemente divergenti, sempre bisognoso di essere contestualizzato alla luce di singoli episodi e di specifici dibattiti sulla stampa del periodo. Pregno, ancora, di un’originale attenzione al tema dei rapporti tra il popolo e lo Stato, rivolto a conciliare dialetticamente valori contrapposti, quali Stato e individuo, autorità e democrazia, potere e libertà, secondo una spinta che veniva dalla sua formazione giuridica. La stessa concezione della democrazia si qualificava come un processo oscillante e continuo di sintesi tra libertà e autorità, con una solida consapevolezza della necessità di educare le coscienze al valore e alla prassi del tutto inedita della democrazia stessa. Il punto fermo di questo caleidoscopio di idee era la professione di un cristianesimo integrale, che rendeva i cattolici fautori della sola rivoluzione efficace, quella appunto interiore, delle coscienze, capace di dare fondamento, nell’umanesimo cristiano, alla più vasta comunità internazionale, contro le astrazioni di un internazionalismo ideologico e sterile. </p><p>Il saggio di Renato Moro individuava, in quegli stessi scritti, il significato del punto di vista culturale e geografico di Moro e, perciò, il più ampio disagio del mondo intellettuale e della società meridionale di fronte allo sviluppo complessivo della storia italiana in quei mesi. La percezione della lotta che si stava compiendo nell’alta Italia, il senso attribuito alla liberazione, la visione dell’antifascismo resistenziale e degli azionisti si rivelavano profondamente diversi tra Nord e Sud. Sebbene inserito in un discorso più filosoficamente articolato e poco incline agli eccessi polemici del periodo, Moro avvertiva l’odore di radicalismo e di miracolismo che portava con sé il «vento del Nord», oltre alla necessità di ripensare daccapo i rapporti tra la capitale e il resto del Paese. </p><p>Renato Moro indicava, infine, la necessità di lavorare ancora a lungo e con una corretta metodologia storica nel precisare l’evoluzione del giovane Moro verso l’impegno politico, per capire più di quanto già si conoscesse del suo complicato legame con la Democrazia cristiana di <span id="mention-223" class="mention place" about="Bari">Bari</span><sup><a href="#footnote-123" id="footnote-ref-123">[122]</a></sup> o delle circostanze che lo spinsero candidarsi all’Assemblea costituente. L’analisi degli scritti giovanili del 1944-1946 avrebbe dovuto tenere in considerazione anche il significato della riflessione di Moro sul «centro». Senza negare una certa ritrosia, non priva di ingenuità e condivisa da una parte consistente della sua generazione, ad accettare la politica di parte a tutto vantaggio della sintesi, della conciliazione, dell’incontro, il «centro» andava interpretato, secondo lo storico, nelle differenti accezioni assunte nel linguaggio di Moro. Come riferito cioè alla posizione del partito cattolico, oppure a quella di un’eventuale formazione politica nuova e aconfessionale o, ancora, alla funzione del cattolicesimo stesso. Occorreva inoltre tenere a mente il ruolo che il giovane Moro aveva rivestito come dirigente nazionale del Movimento laureati e di come l’urgenza di lasciare questi ultimi fuori dalla mischia avesse accentuato la tendenza alla disponibilità e alla mediazione tra tutte quelle forze che accoglievano la bontà dell’ispirazione cristiana. In questo senso, lo studioso poteva constatare come il «centro» avesse lentamente assunto un significato più ampio, di apertura al pluralismo dei cattolici e Moro, smussando le asperità e le iniziali diffidenze verso la politica dei partiti, avesse cominciato ad avvertire preoccupazioni nuove, legate a potenziali reazioni conservatrici del mondo cattolico rispetto alle minacce di rivoluzione, alle ansie di inserimento nel dibattito pubblico delle masse o alle rovinose inerzie di quanti sceglievano la strada dell’apolitica e del qualunquismo<sup><a href="#footnote-124" id="footnote-ref-124">[123]</a></sup>. </p><p>Il 2008, segnato dalle celebrazioni per i trent’anni dalla morte di Moro, segnò esso stesso una svolta significativa nella storiografia su di lui<sup><a href="#footnote-125" id="footnote-ref-125">[124]</a></sup>. Da allora in avanti hanno infatti cominciato ad apparire lavori storiografici sulla sua figura umana o su aspetti della sua attività politica e culturale che, per la prima volta, hanno consentito al numero dei contributi sulla sua vita prima del 1978 di superare quelli concentrati sul suo rapimento e sul assassinio. Ma non è, ovviamente, solo una questione di numeri. Vediamo perché. </p><p>In quell’anno usciva, per i tipi di Sellerio, un profilo biografico di Corrado Guerzoni che poco aggiungeva alla conoscenza del periodo giovanile e della tormentata adesione alla politica, se non la testimonianza di un’influenza del pensiero di Maritain su Moro decisamente marginale rispetto a quanto sino ad allora si riteneva, sulla quale si tornerà più avanti<sup><a href="#footnote-126" id="footnote-ref-126">[125]</a></sup>. L’Accademia di studi storici <span id="mention-26" class="mention person" about="AldoMoro">Aldo Moro</span> organizzava un convegno internazionale nel corso del quale Maria Serena Piretti argomentava attorno ai temi che avrebbero costituito, a partire dagli scritti giovanili tra il 1943 e il 1944 sino a quelli della prigione brigatista, l’ossatura del pensiero moroteo: l’antifascismo, il popolo, il partito, il rapporto tra la democrazia e la libertà<sup><a href="#footnote-127" id="footnote-ref-127">[126]</a></sup>. Il primo segnale del cambiamento di approccio allo studio del giovane Moro mi sembra vada tuttavia recuperato altrove. </p><p>Mi riferisco al lavoro <em>L’eredità del fascismo. Gli intellettuali, i giovani e la transizione al postfascismo 1943-1948</em><sup><a href="#footnote-128" id="footnote-ref-128">[127]</a></sup> nel quale Luca La Rovere collocava molto opportunamente la riflessione di Moro all’interno di un più complesso esame di coscienza generazionale sul fascismo. Già Emilio Gentile, dieci anni prima, in una sua opera sul mito della nazione<sup><a href="#footnote-129" id="footnote-ref-129">[128]</a></sup>, aveva preso in considerazione il contributo degli scritti di Moro nel momento seguito all’8 settembre, in cui la condanna del nazionalismo fascista aveva rischiato di travolgere la stessa idea di patria<sup><a href="#footnote-130" id="footnote-ref-130">[129]</a></sup>. Nel generale disfacimento dei valori, egli aveva sottolineato il carattere esemplare della distinzione fatta propria da Moro tra patriottismo e nazionalismo, qualificando quest’ultimo unicamente come esaltazione della nazione, autoritarismo, imperialismo, superiorità razziale. Dalle colonne delle riviste baresi e di «Studium» aveva invitato i cattolici all’opera di restaurazione della patria per ridare una fiducia e un orientamento al popolo italiano, per riscoprire, senza retorica, una vita dello spirito ordinata, sostanziata in una civica e operosa concordia. «Nel sostenere le ragioni del patriottismo, Moro – aveva infatti scritto Gentile – si avvaleva di argomenti e toni, nei quali si avverte l’eco della concezione gentiliana della nazione. Molto più che su motivi storici e culturali, nel definire la patria e il patriottismo Moro insisteva su un essenziale motivo umano, riconducendo l’idea di patria alla concreta esperienza di vita sociale»<sup><a href="#footnote-131" id="footnote-ref-131">[130]</a></sup>. </p><p>Nella ricerca di La Rovere gli scritti giovanili di <span id="mention-27" class="mention person" about="AldoMoro">Aldo Moro</span> spiccavano come un’interessante eccezione dentro il mondo cattolico, per il modo col quale avevano colto e interpretato lo smarrimento delle coscienze prodotto dalla grave crisi morale determinata dalla pedagogia del fascismo. Il mondo cattolico, secondo La Rovere, si era dimostrato disponibile, con una certa facilità, a riconoscere l’ampiezza delle adesioni al fascismo e a esprimere l’aspirazione comune a una rigenerazione etica dell’uomo e della società, finendo per riprodurre l’immagine rassicurante e auto assolutoria di un’Italia che aveva silenziosamente resistito al regime. Era mancata, insomma, un’analisi puntuale delle connessioni profonde dell’ideologia fascista con il tessuto sociale e politico della nazione. A partire dalla recensione che nel 1945 aveva scritto del volume di Herbert Matthews, I <em>frutti del fascismo<sup><a href="#footnote-132" id="footnote-ref-132">[131]</a></sup></em>, La Rovere registrava invece una significativa eccezione proprio in Moro. Ne sottolineava la consapevolezza che l’aspetto liberticida e poliziesco avesse rappresentato solamente la parte manifesta del regime, mentre occorreva insistere sui frutti subdoli e marci della diseducazione morale e della mistica totalitaria. Esse avevano attecchito nelle menti degli italiani non già per un capriccio della storia ma per l’inerzia di molti e per la precisa responsabilità di altri. In questo senso andava compreso il richiamo di Moro al dovere dell’introspezione, come il contributo che ognuno avrebbe dovuto rendere alla ricomposizione delle ferite inferte alle coscienze. La Rovere coglieva poi le connessioni tra le considerazioni di Moro e il clima di profonda sfiducia che aveva segnato le giovani generazioni in preda alla sconsolata e quasi incredula constatazione di quanta immaturità vi fosse stata nell’adesione al regime ma anche di indifferenza verso i problemi e di incapacità di emanciparsi dai miti del fascismo<sup><a href="#footnote-133" id="footnote-ref-133">[132]</a></sup>. </p><p>Quella di Moro era perciò studiata come una «testimonianza particolarmente significativa, perché compiutamente argomentata e documentata, del travaglio di una generazione che aveva sperimentato esclusivamente la politica del fascismo»<sup><a href="#footnote-134" id="footnote-ref-134">[133]</a></sup>. La lettura degli scritti tra il 1944 e il 1945 consentiva infatti all’autore di rintracciare il senso della denuncia dei limiti e delle derive dell’antifascismo politico, l’allarme per l’inadeguatezza a superare la crisi spirituale del paese, la necessità di una mobilitazione ideale nella quale l’opzione etica restava sempre superiore a quella politica. «La critica di Moro – proseguiva La Rovere – dava voce alla disillusione dei giovani per un antifascismo che avevano sognato diverso, per un regime di libertà che superasse realmente il fascismo e non ne riproducesse, come molti ritenevano che stesse accadendo, gli aspetti più deteriori»<sup><a href="#footnote-135" id="footnote-ref-135">[134]</a></sup>. L’elemento ancora più interessante che l’analisi riusciva a documentare era nella qualità e nell’ampiezza del disincanto in cui erano cadute le nuove generazioni nel momento stesso in cui si erano confrontate con la concreta dialettica della lotta politica. Esse avevano sperimentato una sorta di renitenza etica che sfociava nella sconfitta, nel fallimento, nella convinzione che esistesse una irriducibilità dell’uomo alla politica e che pertanto il distacco dai partiti fosse persino la testimonianza di un «eroismo morale»<sup><a href="#footnote-136" id="footnote-ref-136">[135]</a></sup>. Argomentando sulle ragioni di questo scetticismo verso la possibilità di riversare esigenze etiche così acutamente avvertite in un concreto impegno politico, La Rovere si chiedeva se l’integralismo dei giovani intellettuali cattolici fosse il prodotto di una particolare formazione religiosa o qualcosa di nuovo, che superava il loro ambiente, un dato proprio di un’intera generazione. A questa seconda opzione egli si dedicava, dimostrando come l’esigenza di una rigenerazione morale vissuta non soltanto contro i rigurgiti del vecchio fascismo ma anche contro le ambiguità e i rischi del nuovo antifascismo fosse condivisa da diversi altri gruppi. E come, quindi, a partire dall’esempio di Moro fosse possibile risalire a una problematica ben più ampia e avvincente sotto il profilo storiografico: quella dell’avvicinamento alla democrazia di tutta la sua generazione. Un percorso lento, faticoso, che aveva conosciuto soste e accelerazioni. Un processo di maturazione nel quale i fantasmi del passato sarebbero tornati a lungo. È proprio per questa capacità di collegare e leggere gli scritti giovanili di Moro in maniera fedele ma entro dinamiche storiche e generazionali sempre più complesse, ma anche puntualmente documentate, che la ricerca di La Rovere mi sembra possa essere segnalata come un esempio di quella svolta storiografica su <span id="mention-28" class="mention person" about="AldoMoro">Aldo Moro</span> che, nelle pagine che seguono, mantenendo fisso lo sguardo al periodo giovanile, vorrei brevemente ripercorrere<sup><a href="#footnote-137" id="footnote-ref-137">[136]</a></sup>. </p><p>La consapevolezza di un opportuno cambiamento di paradigma traeva conferma anche dagli esiti del bilancio storiografico complessivo su oltre trent’anni di studi su <span id="mention-29" class="mention person" about="AldoMoro">Aldo Moro</span> che tracciava, nel 2011, un numero monografico della rivista «Mondo contemporaneo»<sup><a href="#footnote-138" id="footnote-ref-138">[137]</a></sup>. I giudizi su Moro nelle ricognizioni globali della storia italiana del Novecento lasciava spazio a pochi equivoci, come si è in parte richiamato all’inizio. Ma anche nella storiografia più recente, osservava Renato Moro<sup><a href="#footnote-139" id="footnote-ref-139">[138]</a></sup>, quella seguita alla cesura del 1992 e alla fine della cosiddetta prima Repubblica, l’opera di Moro compariva sì come il simbolo del fragile e complesso cammino di maturazione della democrazia dell’Italia ma anche oggetto di perduranti giudizi negativi, come la metafora della costruzione progressiva di un sistema bloccato e privo di alternanza, in una prassi deterioratasi nel trasformismo e nel consociativismo. Il tempo in cui l’ansia per la crisi italiana, il desiderio di comprenderla sotto un profilo politico e di capirla sotto quello storico sembrava, tuttavia, lasciare spazio, nel nuovo secolo, a una stagione non più segnata dalle approssimazioni, dalle logiche di schieramento, fedele ai documenti, capace di esprimere un giudizio equilibrato sui contesti culturali e istituzionali in cui si era svolta la vicenda biografica e intellettuale di Moro<sup><a href="#footnote-140" id="footnote-ref-140">[139]</a></sup>. </p><p>Come anticipato all’inizio, a uno sguardo d’insieme gli anni giovanili erano rimasti i meno conosciuti ma, paradossalmente, erano stati quelli studiati con più cura. Essi costituivano perciò una «notevole eccezione»<sup><a href="#footnote-141" id="footnote-ref-141">[140]</a></sup>. Lo scriveva Paolo Acanfora in un saggio nel quale vagliava i risultati e le ipotesi di ricerca sul legame tra <span id="mention-30" class="mention person" about="AldoMoro">Aldo Moro</span> e il dossettismo. L’articolo, insieme a un volume sugli scritti di Moro su «Studium» tra il 1945 e il 1948, pubblicato nello stesso anno<sup><a href="#footnote-142" id="footnote-ref-142">[141]</a></sup>, mi sembra presenti elementi importanti per capire le modalità di un’onesta interpretazione storiografica del giovane Moro. Si può ricavarne un esempio nel modo con il quale lo studioso confutava la tesi, espressa come già anticipato nel volume di Corrado Guerzoni, della scarsa dimestichezza del giovane Moro con gli scritti e con il pensiero di Maritain. A dispetto delle diverse acquisizioni storiografiche sul rapporto con il tomismo e con il filosofo francese, prova ne sarebbe stata, per Guerzoni, la difficoltà sperimentata da Moro nello stendere un ricordo di Maritain al momento della sua morte, nel 1973. Una prova costruita sulla base di un ricordo. Una prova che Acanfora analizzava, e decostruiva, partendo da tutt’altra pista, quella dello studio critico dei documenti. Scriveva: «in realtà la preparazione del testo mostra un travaglio che più che essere espressione di una scarsa frequentazione delle opere maritainiane testimonia, a mio modo di vedere, un “metodo di lavoro” sui testi tipicamente moroteo»<sup><a href="#footnote-143" id="footnote-ref-143">[142]</a></sup>. Ancora: «Analizzando i documenti preparatori, le stesure con relative annotazioni autografe (sempre molto meticolose), si può notare una partecipazione sentita ed un riconoscimento non formale al ruolo svolto dal filosofo francese nella formazione degli intellettuali cattolici, a partire naturalmente dalla propria»<sup><a href="#footnote-144" id="footnote-ref-144">[143]</a></sup>. Mi sembra un piccolo ma significativo esempio di come la testimonianza personale e lo studio delle fonti possano portare a visioni alternative e di come sia possibile confrontarle senza polemica e in modo sereno, per arrivare a una comprensione sempre più accurata di singole vicende. </p><p>Più in generale Acanfora ribadiva l’opportunità di avviare un’analisi del percorso politico di Moro non sulle basi di una impostazione teorica complessiva o di una visione ideologica del cattolicesimo quanto in una peculiare ricerca di punti di contatto, di minimi comuni denominatori, di progressive sintesi tra posizioni anche radicalmente diverse perché «la imponente pluralità di fonti nella formazione religiosa e culturale morotea – scriveva – induce a ritenere assai complessa l’individuazione di una appartenenza chiara ed inequivocabile capace di spiegare e comprendere in modo univoco i passaggi che successivamente caratterizzeranno la biografia politica di Moro»<sup><a href="#footnote-145" id="footnote-ref-145">[144]</a></sup>. </p><p>Degno di nota anche il volume di Acanfora sugli scritti di <span id="mention-31" class="mention person" about="AldoMoro">Aldo Moro</span> su «Studium»<sup><a href="#footnote-146" id="footnote-ref-146">[145]</a></sup>. Il lettore non vi trovava, infatti, un esame degli articoli in sé, quanto una rilettura analitica della linea del periodico nella temperie culturale che segnò gli anni che vanno dalla liberazione all’entrata in vigore della Costituzione repubblicana, in un accurato confronto tra gli scritti, la personalità di Moro e la fisionomia della rivista. L’autore spiegava come l’avvicinamento del mondo degli intellettuali e dei professionisti cattolici alla democrazia fu una delicata operazione culturale propiziata e ispirata da Moro ma in un contesto plurale, in cui occorreva ricomprendere la modernità criticamente nelle sue potenziali coerenze con la verità cristiana. In ciò la rivista, restando su un piano apartitico, risentì e al tempo stesso accompagnò l’evoluzione di un disegno politico sempre meno sfocato. Negli scritti di Moro venivano perciò indagate da Acanfora le coordinate di un modo di fare politica da cristiani, attento alle coerenze e alle distinzioni tra le ragioni della fede e quelle della militanza, alla dimensione ideologica della modernità politica, all’uso critico del linguaggio del mito, alla dimensione sociale della democrazia, alla definizione di un’architettura dello Stato che non fosse più il mero regolatore ma un attore in dinamico confronto con la società e con i suoi bisogni. Lungo queste linee e ascendenze culturali, nel modo con cui quegli intellettuali risposero sul terreno dei contenuti alle sfide in atto, si sviluppava lo studio degli scritti di Moro, della personalità che in essi egli aveva espresso e, attraverso di essi, si spiegava un <em>milieu</em> più ampio e complesso. Moro infatti, scriveva Acanfora,</p><p>non solo mantenne la tradizionale sensibilità culturale della rivista ma s’indirizzo verso forme di apertura alla modernità progressivamente sempre più esplicite. In questa direzione Moro portava anche il contributo della sua personale formazione, fortemente caratterizzata da un confronto continuo con le diverse culture filosofiche e giuridiche contemporanee di cui egli cercava una personale elaborazione sintetica<sup><a href="#footnote-147" id="footnote-ref-147">[146]</a></sup>. </p><p>È in questo laboratorio di una nuova cultura democratica e cristiana capace di indicare i valori per l’azione dei cattolici dapprima nella società, e quindi nella politica, che Acanfora poteva chiarire la crescente attenzione di Moro verso i dossettiani e la maturazione del suo legame con loro. </p><p>Sempre nel 2011 l’accresciuto interesse storiografico su Moro aveva conferma ed espressione nella realizzazione di un importante convegno, articolato in due sessioni, nel giugno presso l’Università del Salento, sul tema <em><span id="mention-32" class="mention person" about="AldoMoro">Aldo Moro</span> e le relazioni internazionali dell’Italia</em> e nel dicembre successivo presso la Luiss «Guido Carli» di Roma sul tema <em><span id="mention-33" class="mention person" about="AldoMoro">Aldo Moro</span> nella politica italiana</em><sup><a href="#footnote-148" id="footnote-ref-148">[147]</a></sup>. In quella occasione Renato Moro tornava a riflettere sulla formazione politica di Moro<sup><a href="#footnote-149" id="footnote-ref-149">[148]</a></sup>. Egli confutava, ancora una volta, la diffusa immagine secondo la quale la generazione dei cattolici cresciuti sotto il fascismo fosse giunta all’impegno nel partito democristiano dopo un’autonoma formazione politica nell’associazionismo. Ribadiva come non fosse possibile riferirsi alla giovinezza di Moro come a un apprendistato politico, quanto come a un peculiare processo di formazione di una cultura politica. Dopo aver richiamato l’esclusivo valore civile e morale dell’esperienza nella Fuci e la linea di prudenza e di distacco nei confronti della politica, si concentrava in modo particolare sulle vicende della Dc di <span id="mention-224" class="mention place" about="Bari" data-rs="Bari">Bari</span> e dei contrasti con la dirigenza del partito locale. Un conflitto da cui ricavava la conferma della frattura generazionale intercorsa tra gli ex popolari e la nuova generazione, dell’esigenza, avvertita da quest’ultima di una discontinuità col passato, delle reciproche perplessità. Non iscritto alla Dc ma collaboratore indipendente alla vita del partito, veniva alla luce, nella posizione di «democristiano atipico»<sup><a href="#footnote-150" id="footnote-ref-150">[149]</a></sup> <em>ante litteram </em>di Moro, la mutua influenza tra le sue vicende personali e le riflessioni portate avanti nei suoi scritti, in particolare nella polemica contro l’intransigenza dimostrata dalle forze antifasciste, nella priorità assegnata agli uomini e non ai programmi, nell’auspicio di una pacificazione ideologica. Renato Moro accostava questo itinerario ai diversi e altrettanto accidentati percorsi di avvicinamento al partito di De Gasperi dei giovani della seconda generazione, analizzando il caso speculare di Amintore Fanfani, del quale evidenziava affinità e differenze attingendo alla lettura dei diari<sup><a href="#footnote-151" id="footnote-ref-151">[150]</a></sup>. A proposito della cultura politica di Moro ne sottolineava il valore laico, unito alla profonda ispirazione religiosa: </p><p>i due versanti, quello religioso e quello laico, in Moro non sono disgiunti, né contraddittori, ma sostanzialmente indipendenti. Molti altri giovani cattolici intellettuali di quegli anni (giuristi, economisti) avranno un approccio laico alla cultura, cercheranno una sintesi tra dimensione religiosa e dimensione politica. Nessuno probabilmente avrà una cultura politica che ha una radice, almeno parzialmente, completamente e autonomamente laica come Moro<sup><a href="#footnote-152" id="footnote-ref-152">[151]</a></sup>.</p><p>Anche Piero Craveri, nella voce pubblicata nel 2012 sul <em>Dizionario biografico degli Italiani</em>, nel richiamare l’approccio teologico e non filosofico al tomismo del giovane Moro e la sua peculiare nozione di diritto naturale, né apologetico né contrapposto al moderno, sottolineava proprio i </p><p>tratti eterodossi della sua formazione cattolica rispetto a quelli abituali della coeva generazione. Tanto più forte il carattere intimistico della sua fede, volto a permeare e a costituire l’essenza stessa dell’attività sociale e politica, tanto alieno dal chiudersi in un cerchio preordinato, che la stessa dottrina sociale della Chiesa è considerata come parte di un divenire, in cui il termine “vita” ne segna la natura reale e spirituale e insieme il carattere di contemporaneità propria della storia<sup><a href="#footnote-153" id="footnote-ref-153">[152]</a></sup>. </p><p>Negli stessi anni, a partire dal 2008, un contributo all’arricchimento degli studi su Moro e alla promozione di un sistematico impegno degli storici sul suo pensiero e sulla sua figura è stato dato dalla costituzione del «Gruppo di lavoro per la ricerca storiografica su <span id="mention-34" class="mention person" about="AldoMoro">Aldo Moro</span>». L’iniziativa ha stimolato l’attività di ricerca da parte di un nutrito gruppo di giovani studiosi e di ricercatori e ha incoraggiato una riflessione interdisciplinare sulle strategie di ricerca più efficaci per accostarsi alla sua vicenda biografica e intellettuale, favorendo così un’analisi storiografica più matura. Ne è stata prova eloquente l’ideazione e l’organizzazione del convegno, tenuto a Roma nel maggio 2013, i cui atti, curati da Renato Moro e Daniele Mezzana, sono stati pubblicati dall’editore Rubbettino l’anno seguente<sup><a href="#footnote-154" id="footnote-ref-154">[153]</a></sup>. Il titolo dell’iniziativa, <em>Studiare <span id="mention-35" class="mention person" about="AldoMoro">Aldo Moro</span> per capire l’Italia</em>, mi sembra sintetizzi in modo efficace un nuovo approccio, fedele alle fonti e motivato da un’inscindibile attenzione allo sviluppo della personalità e al fluire storico che essa vive, influenza e interpreta. Ciò ha segnato un passaggio importante in quella svolta storiografica che ho sopra richiamato. Il passaggio cioè dalla dimensione della cronaca e della riflessione culturale a quello dell’analisi propriamente storica, nella consapevolezza che la maggior parte dei luoghi comuni, delle rappresentazioni e dei giudizi sulla figura di Moro fosse stata formulata con pretese di completezza senza che fossero maturate le condizioni scientifiche che rendevano possibile un’indagine specifica sui documenti. Ora che quelle condizioni si stavano lentamente presentando, appariva finalmente possibile accostarsi a Moro con serenità per studiare, attraverso il suo percorso, la sua riflessione, la sua attitudine a registrare, interpretare e reagire alle sfide del proprio tempo, un segmento ampio e complesso della storia italiana ed europea. Il convegno, affrontando con ricerche di prima mano nuclei tematici e snodi fondamentali del Novecento, coglieva infatti nella poliedrica figura di Moro il profilo di un protagonista della storia del Paese, un acuto osservatore delle dinamiche che l’attraversarono, un prodotto significativo di quella storia. </p><p>Negli atti del convegno, oltre a un mio saggio dedicato agli scritti su «Azione fucina», al quale mi permetto di rinviare<sup><a href="#footnote-155" id="footnote-ref-155">[154]</a></sup>, il periodo della formazione giovanile di Moro era toccato nella relazione di Alberto Melloni sul rapporto tra <span id="mention-36" class="mention person" about="AldoMoro">Aldo Moro</span> e la Chiesa, «un grumo complesso sul quale è facile equivocare»<sup><a href="#footnote-156" id="footnote-ref-156">[155]</a></sup>. L’analisi di Melloni si muoveva lungo tre direttrici, indagando dapprima il modo col quale la militanza nell’associazionismo ecclesiale aveva plasmato il giudizio di Moro, quindi il suo pensiero sulla Chiesa, infine il profilo personale di credente. Sull’esito della sua formazione giovanile Melloni scriveva: «Moro esprime, appartiene e rappresenta un cattolicesimo politico che deve guadagnare la propria legittimità davanti a quella parte dell’autorità ecclesiastica che dopo il 1944 non immagina che la democrazia repubblicana possa consolidare una egemonia cattolica sul Paese che esonera tutti, e in primo luogo la Chiesa, dal riflettere sugli errori commessi prima e durante il regime fascista»<sup><a href="#footnote-157" id="footnote-ref-157">[156]</a></sup>. Le distinzioni ormai chiarite dalla storiografia venivano riprese da Melloni per ribadire come la priorità del giovane Moro non fosse stata la politica in sé quanto la giusta animazione di una dialettica democratica. L’autore sottolineava come Moro avesse intuito sin dagli anni giovanili la profondità storica della questione della Chiesa rispetto alla società italiana e il compito della cultura cattolica di curare le arretratezze del Paese e guarirlo dalle pulsioni autoritarie, che egli sentiva incombere negli scritti del 1944-1945 e che avrebbe continuato a registrare con grande acume anche in seguito. Avvertiva quindi, in toni netti, di non considerare la dimensione della fede in Moro come una </p><p>patina papalino-romanesca, come un cinismo continuamente rivendicato quasi fosse un titolo di nobiltà e la prova della propria appartenenza a una cultura millenaria del potere. Moro non è un politico con addosso abiti cristiani, portati per convenienza o per convinzione, ma è un credente che si distingue anche dal tessuto ordinario del cattolicesimo del Mezzogiorno italiano perché la sua <em>professio</em> alimenta dimensioni politiche e intellettuali<sup><a href="#footnote-158" id="footnote-ref-158">[157]</a></sup>. </p><p>Per una piena comprensione del personaggio invitava infine a ripartire proprio dallo studio della formazione giovanile, dal modo col quale egli si era formato dentro un orizzonte cattolico e dentro le sue contraddizioni partecipando, insieme a una generazione, al «tentativo di una formazione delle coscienze che educa a leggere e a pensare e convince molti che l’esatta analisi dei processi politici, l’abitudine a trarre le conseguenze delle premesse, sia lo strumento vitale che può incidere sulla società e addirittura modificarne assetti profondi»<sup><a href="#footnote-159" id="footnote-ref-159">[158]</a></sup>. </p><p>Attingeva agli scritti giovanili anche il saggio di Paolo Acanfora dedicato alla rilevanza assunta nel pensiero di Moro dal tema della nazione e dell’unificazione europea<sup><a href="#footnote-160" id="footnote-ref-160">[159]</a></sup>. Dalla loro interpretazione affiorava l’impegno a ridare valore alle parole dopo la retorica del fascismo, a recuperare il significato della patria declinando l’idea di nazione in termini umanistici e non più eroici, a preservare alla comunità nazionale la sua dimensione spirituale. In un costante confronto tra la personale riflessione di Moro e il dibattito civile in corso, Acanfora notava come in lui la «naturalezza dell’amor patrio nasceva dal senso di responsabilità, da un sereno e fisiologico svolgimento del proprio dovere all’interno della comunità nazionale, da un riconoscimento della e nella umanità dell’altro e dalla composizione delle diverse esperienze umane»<sup><a href="#footnote-161" id="footnote-ref-161">[160]</a></sup>. Il rifiuto di un’idea esclusiva della nazione, da un lato, e l’elogio dell’intimità del sentimento patriottico, dall’altro, motivavano una ferma condanna dei nuovi miti dell’internazionalismo seguiti alla tragedia della guerra, ritenute da Moro delle astratte e pericolose ideologie, cui solo l’ispirazione cattolica avrebbe saputo opporre il fondamento di un globale equilibrio tra gli stati. </p><p>Nel 2016 il centenario della nascita ha visto accrescersi ancor di più l’interesse su Moro e moltiplicarsi le iniziative editoriali, tra le quali spicca una ricognizione complessiva del suo legame con l’Università di <span id="mention-225" class="mention place" about="Bari">Bari</span><sup><a href="#footnote-162" id="footnote-ref-162">[161]</a></sup> ma soprattutto la pubblicazione delle due importanti biografie di Massimo Mastrogregori<sup><a href="#footnote-163" id="footnote-ref-163">[162]</a></sup> e di Guido Formigoni<sup><a href="#footnote-164" id="footnote-ref-164">[163]</a></sup>. Entrambe queste opere hanno riservato grande spazio alla trattazione della formazione giovanile e allo studio dei primi scritti.  </p><p>L’analisi di Mastrogregori si basa sulla convinzione che nella personalità di Moro continui ad esservi qualcosa di enigmatico, che sfugge a una piena comprensione. Non si tratta più però, dell’alone di mistero che – lo si è visto – è rimasto a lungo avvolto attorno alla sua figura nell’immaginario collettivo e che gli storici negli ultimi tempi hanno ormai sollevato, quanto della difficoltà a capire nello scenario politico attuale i tempi, le strategie, l’indole che a un leader odierno gioverebbero poco o punto consenso. Aldilà di ciò, per quanto attiene il periodo giovanile, l’indagine del libro è costruita attorno a una tesi: la guerra e soprattutto il crollo del regime fascista e dello Stato nel 1943 avrebbero rappresentato per il giovane Moro uno spartiacque tale da costringerlo a orientare in una direzione completamente diversa il suo pensiero e ad abbandonare tutto, o quasi, il «bagaglio ideologico inservibile»<sup><a href="#footnote-165" id="footnote-ref-165">[164]</a></sup> degli anni precedenti, «trasformando i primi trent’anni della vita in una preistoria abbastanza oscura, quasi invisibile, ma non assente. Tutto sta a non perdere di vista del tutto quel “prima” – scrive l’autore – e a cercare di capirlo»<sup><a href="#footnote-166" id="footnote-ref-166">[165]</a></sup>. Un prima e un dopo nettamente separati, dunque, che condizionano l’interpretazione degli scritti giovanili, in particolare degli editoriali di «Azione fucina» nel periodo dell’entrata dell’Italia nel conflitto. Mastrogregori insiste inoltre sulle diverse reti di contatti – dagli ambienti della Fuci a quelli dei Laureati, da quelli accademici a quelli domenicani, da quelli militari a quelli vicini alle riviste baresi – nelle quali il giovane Moro era inserito e che egli contribuì a tessere, smistando attraverso di esse una gran quantità di informazioni. In questa prospettiva Moro appariva dapprima immerso senza apparenti tensioni negli universi compatti del fascismo, del mondo cattolico e dell’impegno universitario. Essi ebbero il loro naturale e emblematico momento di congiunzione nella partecipazione ai littoriali e dentro di essi, almeno sino alla fine del 1942, pur battendo un terreno cosparso di mine ideologiche, egli si sarebbe mosso con assoluta naturalezza. Tutto era destinato a cambiare dopo l’8 settembre, quando si era aperta nella biografia di Moro una fase unica, a giudizio di Mastrogregori, nella quale egli si trovò a essere contemporaneamente commentatore, intellettuale, opinionista, editorialista<sup><a href="#footnote-167" id="footnote-ref-167">[166]</a></sup>. Aldilà delle sfumature semantiche che il termine può assumere, suscita perplessità l’insistenza dell’autore nel qualificarlo esplicitamente e ripetutamente come un «ideologo», considerando che gran parte della storiografia ha evidenziato, come si è visto, il carattere fortemente e consapevolmente anti-ideologico di tutto il suo pensiero. Ad ogni modo, durante il periodo della rinascita democratica Moro appare a Mastrogregori come il fulcro di altre tre e distinte reti di contatti e di poteri, ciascuna legata alle riviste alle quali egli collabora e sulle quali scrive al plurale, adottando un «noi» che lascia intendere una sensibilità condivisa e ben ponderata rispetto ai problemi dell’ora: il mondo di «Studium», legato al Vaticano; l’ambiente de «La rassegna», vicino agli Alleati; la redazione di «Pensiero e vita» prossima all’arcivescovo Marcello Mimmi e al mondo ecclesiale pugliese. Dagli articoli su queste testate, elaborati su un piano descrittivo dell’incombente realtà sociale e con un distacco critico che avrebbe reso l’approdo alla politica enigmatico e paradossale, emerge per l’autore l’immagine di «un naufrago, come tanti altri della sua generazione cresciuta durante il fascismo. In questi scritti – prosegue – c’è il bagaglio che è riuscito a portare in salvo, l’attrezzatura ideale che gli servirà a iniziare la vita nuova, politica, nel tempo della democrazia»<sup><a href="#footnote-168" id="footnote-ref-168">[167]</a></sup>. </p><p>La biografia di Guido Formigoni, opera di sintesi che condensa con intelligenza quanto emerso dalla storiografia su Moro e che si dimostra aperta alle questioni comparative e alla dimensione internazionale, ha un altro obiettivo e un altro impianto rispetto al lavoro appena citato. Sonda infatti con cautela le diverse espressioni della personalità di Moro nella convinzione che «al di là della misurabile ma fredda esteriorità della politica, si deve tentare con rispetto e cautela di far emergere la vivente e misteriosa dimensione di una profonda umanità»<sup><a href="#footnote-169" id="footnote-ref-169">[168]</a></sup>. Non più e non solo quella umanità che De Leonardis, lo si è visto, aveva riportato alla luce sull’onda del ricordo, fissandola in sé, per restituire un’immagine più veridica del giovane Moro. Di un “altro” Moro. Oppure un’umanità recuperata in modo curioso e occasionale dall’angusto ripostiglio del privato, come tanta letteratura ha fatto senza conseguire alcun risultato scientificamente apprezzabile. Un’umanità invece immersa nella storia, vissuta entro una complessa relazione psicologica tra lo statista e il suo progetto politico, ricavata non più da una ipotesi interpretativa generale ma da uno scavo analitico delle fonti. Il quadro generale della formazione di Moro, dall’infanzia trascorsa a Taranto<sup><a href="#footnote-170" id="footnote-ref-170">[169]</a></sup> sino all’<span id="mention-285" class="mention organization" about="AssembleaCostituente" data-rs="AssembleaCostituente">Assemblea Costituente</span>, è ricomposta da Formigoni attraverso un rigoroso inquadramento storico degli eventi e degli scritti. Osserva Formigoni: </p><p>Influenzato da molte letture, egli procedeva a costruire la sua trama concettuale puntando a riscoprire la “verità interna” di posizioni anche molto differenziate. Verità che poi ricollegava in modo creativo al suo fondamentale “umanesimo cristiano”, in modo molto meno rigido rispetto a qualsiasi quadro concettuale o ideologizzante di una “cultura cattolica”. Si trattava comunque di tutta una costellazione culturale e teorica accomunata da scelte di tipo moderato e antitotalitario: erano una serie di impulsi e di motivi che convergevano a riferirsi al diritto per limitare il totalitarismo fascista<sup><a href="#footnote-171" id="footnote-ref-171">[170]</a></sup>. </p><p>Moro viene così compreso entro lo specifico segmento della generazione formatasi nella seconda metà anni Trenta, per la quale rafforzare un’identità forte sul piano religioso e morale fu la premessa di scelte successive ma anche il motivo per tentare un’emancipazione dalla cappa del totalitarismo attraverso una sensibilità, un atteggiamento, un’indole morale che faceva la differenza. Spiegando come la preparazione del futuro di quei giovani andasse intesa in un’ottica molto ampia, mirata su un livello esigente di formazione umana, culturale, spirituale e religiosa, Formigoni opportunamente postdata al periodo della Costituente, senza più equivoci, il vero e proprio «apprendistato politico»<sup><a href="#footnote-172" id="footnote-ref-172">[171]</a></sup> del giovane Moro. Prima, egli analizza il ruolo svolto come dirigente dei Laureati cattolici in difesa della ragion d’essere dell’Azione cattolica nel nuovo scenario democratico. Intuisce le differenti prospettive adottate per l’analisi delle vicende in corso dalle colonne de «La rassegna» e quelle di «Studium» che «in quel convulso dopoguerra divenne una delle più fini tra le voci che si sforzavano di guidare l’apprendistato interiore alla democrazia di un mondo cattolico incerto e timoroso, in cui erano forti ancora l’eredità antidemocratica e il peso delle collusioni autoritarie»<sup><a href="#footnote-173" id="footnote-ref-173">[172]</a></sup>. Il suo profilo intellettuale, prima che politico, la capacità di interpretare il proprio tempo e l’originale maturità cristiana sono i tre elementi che emergono nel periodo della formazione e che corrispondono ad altrettanti livelli d’indagine del globale itinerario biografico ripercorso da Formigoni<sup><a href="#footnote-174" id="footnote-ref-174">[173]</a></sup>. </p><p>La crescente attenzione per la complessità della vicenda biografica e intellettuale di Moro e soprattutto l’auspicato ritorno alle fonti mi sembra possano essere colte anche in altre due opere pubblicate nel 2016. Sebbene non siano curate da storici di professione, recano traccia del clima positivo e costruttivo che si respira negli studi più recenti. La prima raccoglie gli articoli su «La rassegna»<sup><a href="#footnote-175" id="footnote-ref-175">[174]</a></sup> e, attraverso delle note di ambientazione, riassume il contesto e il significato dei testi che nella silloge anastatica di Lamaddalena erano rimasti del tutto privi di commento. Scrive opportunamente il curatore, Lucio D’Ubaldo, nella sua introduzione: </p><p>Pretendere di capire “tutto Moro”, in fretta e furia, attingendo alle prime riflessioni giovanili, sarebbe un errore di superficialità. L’evoluzione fa parte della vita e dipende da fattori imprevedibili. Molto spesso le circostanze, specialmente se determinate dalle alterne vicende della lotta politica, comportano modificazioni e perfezionamenti che rispondono all’esigenza di afferrare e, per quanto possibile, indirizzare il corso degli avvenimenti. A rovescio, però, è incongruo ignorare o sottovalutare il momento della formazione personale, con i suoi effetti sul carattere e sullo stile di vita. Allora, sarebbe egualmente superficiale supporre che il percorso di crescita, nell’orizzonte di una più robusta maturazione esistenziale, non abbia un suo <em>cominciamento</em>, meritevole di attenzione. Occorre, perciò, un approccio misurato<sup><a href="#footnote-176" id="footnote-ref-176">[175]</a></sup>. </p><p>Un approccio misurato dimostra anche l’introduzione alla raccolta di scritti, estesa lungo un arco di tempo che va dal 1944 al 1978, curata da Michele Dau. Anch’egli, a proposito dei pochi scritti giovanili che include nella silloge, si sofferma sull’esigenza di accompagnare «il lettore a esplorare maggiormente talune pieghe meno note della riflessione di Moro» per «conoscere meglio le basi non ideologiche della sua visione dinamica» e per capire ciò che egli fece sin da giovane «per tessere una tela robusta e libera della nostra originale democrazia»<sup><a href="#footnote-177" id="footnote-ref-177">[176]</a></sup>.</p><p>Il percorso attraverso la storiografia sul giovane Moro ci porta, dunque, sin sulla soglia del presente<sup><a href="#footnote-178" id="footnote-ref-178">[177]</a></sup>. Che bilancio trarre dalle ipotesi interpretative sinora messe in campo dagli studiosi? E, soprattutto, quali nuove prospettive apre, per il loro lavoro, la pubblicazione degli scritti giovanili, nella loro completezza e organicità, entro l’Edizione Nazionale delle Opere? </p><p>È indubbio, se non ovvio, che gli scritti recano un elemento di assoluta importanza per proseguire nella ricerca storica e per farle acquisire la giusta profondità. Essi si affiancano e si aggiungono alla disponibilità delle fonti primarie sensibilmente accresciutasi negli ultimi anni: le carte già versate presso l’Archivio Centrale dello Stato; la sezione dell’archivio personale conservata presso l’Archivio Flamigni di Oriolo Romano; la mole di materiale archivistico resa disponibile dall’archivio storico dell’Istituto Luigi Sturzo di Roma, con le carte della segreteria politica e quelle dei gruppi parlamentari, sino a quelle private di numerose personalità di primo piano nella vicenda personale e politica di Moro; la possibilità, che si auspica prossima, di consultare l’archivio della Fuci e del Movimento laureati di Azione cattolica conservato presso l’Isacem di Roma, in fase di riordino. Tutto questo contribuirà, insieme ai successivi volumi dell’Edizione nazionale e al lavoro attualmente in corso per una biografia politica di Moro, a strutturare finalmente una storiografia su di lui completa e approfondita. </p><p>Sugli anni giovanili, lo si è detto più volte, si può contare su un quadro già messo a fuoco dagli studiosi a partire proprio dagli scritti giovanili che sinora si conoscevano. A questi testi se ne aggiungono ora molti altri che, rispetto al materiale che si aveva a disposizione, corrispondono, in via del tutto approssimativa, a un quarto di più. Ma certamente non è solo l’aspetto quantitativo a qualificarne il valore storiografico. </p><p>I contributi sulle riviste dell’Azione cattolica del giovanissimo Moro, la sua presa di parola su «Il risveglio» di <span id="mention-226" class="mention place" about="Bari">Bari</span>, nel novembre 1943, nella quale delineò il ruolo che avrebbe dovuto svolgere il cattolicesimo democratico nella nuova stagione politica, le circolari con le quali si rivolse ai Laureati cattolici, tra il 1944 e il 1946, accompagnandone e ispirandone la formazione di un’autentica coscienza democratica, le recensioni pubblicate su «Studium», la scoperta dei dattiloscritti delle conversazioni che egli tenne a Radio <span id="mention-227" class="mention place" about="Bari">Bari</span> su un vasto spettro di problemi urgenti per il Paese diviso dalla guerra, sono soltanto alcune tra le novità più significative della silloge. </p><p>Gioverà inoltre agli studiosi l’opportunità di leggere ricomposti insieme e accostati, seguendo un ordine cronologico, scritti di diverso tenore e di diversa provenienza. Specialmente nella fase della rinascita democratica dell’Italia è possibile, ad esempio, studiare in sequenza gli articoli tratti da «La rassegna», da «Pensiero e vita», da «Studium». Ci si può accorgere così come Moro, a seconda dei potenziali destinatari delle diverse testate e delle loro differenti priorità nelle linee editoriali, a seconda delle reti entro le quali egli assorbiva e rielaborava intuizioni e informazioni sull’attualità, riesca a sfumare il linguaggio, a calibrare in modo accorto le sue considerazioni, ad assegnare priorità ai diversi problemi, a trasmettere sensibilità peculiari, a reagire con acume ai dibattiti in corso sulla stampa dell’epoca. In una parola a esprimere, con registri diversi, una medesima intelligenza degli avvenimenti. </p><p>Gli scritti giovanili consentono inoltre di approfondire come si è costruito il linguaggio di Moro. Di accostarlo in modo scientifico o almeno ben più circostanziato di quanto hanno fatto, ormai da decenni, le persistenti polemiche o le ironie su un modo di esprimersi considerato retorico, artificioso, involuto, verboso. Quali tratti emergono dalla scrittura giovanile di Moro e come aiutano a intuire il formarsi e il consolidarsi del suo rapporto con la scrittura? Attorno a questo interrogativo agli studiosi si aprono diverse piste di riflessione. Anzitutto è da esplorare il linguaggio nella sua dimensione <em>argomentativo-retorica</em>. Occorrerà valutare l’importanza che ha avuto l’apprendistato giornalistico nella ricerca di una lingua capace di interagire con i lettori, di sviluppare un discorso, di elaborare abilità comunicative ad ampio raggio come le strategie di inclusione del “noi”, che egli utilizza con grandissima frequenza. Ancora, vi è l’aspetto, per così dire, <em>didattico</em> della sua scrittura: allo studioso spetterà di considerare, specialmente in quei passaggi che possono apparire complessi, come Moro si sforzi di spiegare i temi con alcune strategie linguistiche di presentazione, di ripresa, di riformulazione. Di indagarne la sintassi, ricca di incisi e di specificazioni e la consapevolezza che l’autore stesso ha della sua complessità, di come se ne serva per far emergere il filo del discorso, per fissare alcuni punti che vuole mettere in risalto. Vi è, infine, la ricerca di una terza dimensione, quella <em>culturale</em> che, già colta da diversi studiosi e da loro stessi auspicata, consentirà di specificare i riferimenti, concettuali e quindi anche lessicali, che celano e rinviano alle possibili fonti scritte della sua formazione intellettuale.</p><p>Gli scritti giovanili si sviluppano lungo un arco di tempo che supera i tre lustri. Ripercorrerlo nella sua interezza consentirà di individuarne e studiarne da vicino le linee di fondo, i passaggi intermedi, le coerenze e le smentite. Di verificare se e quanto, ad esempio, sia stata incisiva e drastica la cesura di cui ha scritto Mastrogregori nella sua biografia, se il 1943 e la crisi di un sistema di valori avesse davvero reso interamente inservibile tutto il bagaglio culturale degli anni precedenti. Oppure se alcune coordinate intellettuali abbiano resistito al mutare burrascoso degli eventi, in che misura, con quali revisioni. È, questo, un altro aspetto che affascina chi voglia intraprendere attraverso gli scritti giovanili di Moro un itinerario attraverso la storia che in essi è <em>impressa</em> e, inscindibilmente, <em>espressa</em>. In nessun altro segmento della sua vita si ritroveranno tali e tanti cambiamenti storici così radicali come quelli che egli visse nell’età giovanile. L’Italia, la Chiesa, la società: paragonato a quindici anni prima, il mondo del 1946 è letteralmente un altro. Capire come dentro di esso sia cambiato anche Moro, il suo pensiero, il suo ruolo e, al tempo stesso, come egli sia stato capace di registrare questo cambiamento è un’altra, non meno affascinante sfida che il lettore e lo studioso incontreranno in questi scritti.</p><p>Per entrambi la letteratura che è stata ripercorsa può essere una bussola preziosa. </p><p>Conosciamo ormai con sufficiente chiarezza i connotati della formazione spirituale e religiosa del giovane Moro. Essi affondano nella realtà familiare e vengono temprati da una lunga e feconda esperienza nei movimenti intellettuali dell’Azione cattolica. Alla luce dell’interesse crescente che la storiografia sta dimostrando per l’universo esistenziale, interiore e familiare, ridimensionando l’attenzione quasi esclusiva verso la dimensione politica, mi sembra possibile definire ancor meglio i tratti della sua umanità, leggerne le tracce negli scritti, riscoprire una personalità ben più ricca e poliedrica dell’animale politico che la memorialistica e l’immaginario collettivo hanno, troppo a lungo e senza fedeltà alle fonti, considerato. </p><p>	Una raccolta sistematica degli scritti offre inoltre un campo promettente di indagine nel quale rintracciare con pazienza ed effettuando tutti i possibili collegamenti intertestuali, quella pluralità di riferimenti culturali del tutto eterogenei che, sin dalla giovinezza, vi è nel pensiero di Moro, che egli mette a sintesi e che rielabora. Ciò significherà accettare la sfida, non semplice, più volte lanciata da chi si è cimentato senza superficialità e senza pregiudizi con i documenti sparsi di cui disponeva, di rintracciarne le fonti, le letture, i rinvii, le ascendenze. </p><p> 	Le ricerche sulla Chiesa e sulla società meridionale ripercorse rammentano allo studioso che vorrà immergersi in questi testi di tenere sempre a mente il punto di vista dal quale Moro scrive. Quello di un intellettuale meridionale, formatosi in un determinato contesto civile ed ecclesiale e, per larga parte degli scritti, immerso nella specifica realtà barese durante il Regno del Sud. Le perplessità sulle possibili degenerazioni dell’antifascismo, i richiami a smussare le spigolosità ideologiche del dibattito civile, la fatica ad animare una nuova coscienza democratica nei cittadini, la dialettica con Roma e con il «vento del Nord», e molti altri argomenti affrontati in quei mesi possono essere compresi solamente portando a nudo le radici di questa riflessione nel determinato contesto che le ha nutrite, le polemiche con la dirigenza democristiana del capoluogo, le indicazioni che provenivano dall’episcopato pugliese, le suggestioni ricavate dalla stampa locale e una congerie di altri elementi e vicende, ancora in larga parte da collegare tra loro e da approfondire. </p><p>	Un’altra significativa acquisizione della storiografia richiamata è aver confermato, contrariamente a quanto si è a lungo creduto, quanto il percorso di Moro verso il diretto impegno in politica sia stato accidentato e per nulla scontato sino all’ultimo. Il primo volume degli scritti si conclude proprio alla vigilia dell’inizio di quella nuova esperienza, nella primavera del 1946. Sappiamo da studi sempre più precisi e approfonditi che il caso di Moro non fu affatto un’eccezione tra gli intellettuali cattolici e che nella stragrande maggioranza gli uomini della seconda generazione suoi coetanei condividevano le medesime perplessità e ritrosie verso il partito democristiano. Alla luce degli studi più recenti, scavando negli scritti, è possibile evidenziare affinità e differenze tra questi percorsi biografici, di sicuro interesse sotto il profilo storiografico. Più in generale appare promettente esplorare ancora più a fondo la frattura generazionale nella quale si colloca la formazione giovanile di Moro, verificando quanto già noto a proposito della cesura col passato introdotta nella loro educazione cattolica ma anche ampliando lo sguardo all’ancora più affascinante universo esistenziale dei giovani cresciuti immediatamente a cavallo della seconda guerra mondiale, le loro frustrazioni e le loro speranze, la difficoltà a conciliarsi con il nuovo costume democratico dopo tante disillusioni, la loro «paura di essere uomini»<sup><a href="#footnote-179" id="footnote-ref-179">[178]</a></sup>, come la definì Moro, che di questo magma di suggestioni fu acuto interprete, oltre che protagonista. Prima ancora, la riflessione sul suo rapporto con lo Stato e con la politica, ancora negli anni del regime e della guerra, andrà inserita in quel campo d’indagine che ancora la storiografia non ha battuto: non quello della minoranza che durante la guerra si schierò contro il fascismo, non quello dei giovani che diedero credito sino all’ultimo ai miti dell’eroismo e della violenza, ma quello del rifiuto esistenziale e morale del regime e della sua guerra, un rifiuto che non conobbe la clandestinità ma che, non per questo, fu meno incisivo o meno consapevolmente argomentato ed esercitato. </p><p> Gli scritti giovanili contribuiranno, infine, alla conoscenza del profilo ecclesiale di Moro e soprattutto della sua responsabilità ai vertici della Fuci e del Movimento Laureati. Anche in questo ambito occorrerà considerare con la massima attenzione l’itinerario intellettuale che egli vi ha svolto lungo un ampio arco di tempo, con le sue coerenze e le sue discrasie, le assonanze e le peculiarità con il più generale discorso che gli intellettuali cattolici articolarono in quegli anni attorno alla crisi di civiltà, ai temi dell’università, della cultura professionale, dell’impegno del credente negli anni della guerra, della laicità, e molti altri, senza trascurare quegli elementi che aiutano a capire meglio la cura organizzativa che egli ebbe nei loro confronti. </p><p>Come si è visto, per lungo tempo la ricerca è apparsa viziata dal desiderio di trovare un “altro” Moro, fosse quello caro a un certo <em>milieu</em> del cattolicesimo democratico lesto a difenderne la memoria, quello che in virtù di ricordi, di confidenze e di aneddoti si presumeva più autenticamente umano oppure, semplicemente, quello che sarebbe venuto dopo, ma già tutto compreso e comprensibile nella sua giovinezza, considerata, essa stessa, come un preludio a qualcosa di “altro”. In conclusione, mi sembra che questi scritti possano, invece, finalmente restituire il giovane <span id="mention-37" class="mention person" about="AldoMoro">Aldo Moro</span> a se stesso.  </p><p>La disponibilità dei testi nella loro articolata completezza offre l’opportunità di una corretta operazione storiografica, in grado di continuare a riempire di significati, di voci e di sfumature il “nulla” da cui egli, all’inizio, sembrava reclusa la sua gioventù, senza che essa sia considerata il “tutto” di ciò che il suo pensiero e la sua vita sarebbero state. L’impegno di una generazione di giovani studiosi aliena da tare ideologiche, il progressivo affievolirsi di polemiche implacabili e di insidie attorno all’interpretazione della figura di Moro e del suo messaggio politico e morale, il venir meno di una certa visione corporativa, se non parrocchiale, del mondo cattolico e degli studiosi ad esso legati o interessati appaiono come una buona garanzia di una lettura dei fatti e dei testi non più alternativa, teleologica, divisiva. </p><p>L’immagine di Moro, anziché sovrapporsi e condizionare gli studi, come per lungo tempo ha fatto, né è diventata un oggetto peculiare. La letteratura su di lui, anziché alimentare slogan e pregiudizi, è diventata una fonte perché la storiografia, guardando a se stessa, possa comprendere meglio la discussione sulla storia della democrazia italiana negli ultimi quarant’anni. </p><p>Nel 1963 Montanelli aveva scritto che <span id="mention-38" class="mention person" about="AldoMoro">Aldo Moro</span> sarebbe rimasto per lungo periodo di tempo un personaggio sfumato e di difficilissima comprensione. Quel periodo sembra, oggi, concluso.</p><p><em> </em></p><p>1932</p><p><strong>Saluto</strong></p><p><em>Moro, quindicenne, dopo aver frequentato il circolo giovanile “San Francesco d’Assisi” della Gioventù italiana di Azione cattolica di Taranto, ricoprendovi l’incarico di segretario, è nominato delegato diocesano degli aspiranti, ragazzi dai dieci ai quattordici anni che si preparano a diventare soci effettivi dell’Azione cattolica italiana e che, in essa, costituiscono una sezione della Gioventù cattolica italiana. Egli si presenta loro in queste righe, pubblicate sul bollettino «Vita Nostra!», I, 1932 n. 4-5, luglio-agosto, p. 1. </em></p><p>Miei cari aspiranti, chiamato dalla fiducia di mons. Arcivescovo<sup><a href="#footnote-180" id="footnote-ref-180">[179]</a></sup> a lavorare sul delicato e difficilissimo campo della formazione di voi piccoli, ho accettato l’incarico non perché mi ritenessi capace di far bene, poiché conosco la mia inesperienza, ma tutto fidando nell’aiuto della grazia divina. Voi siete aspiranti di oggi, le speranze di un fulgido domani per la nostra società, voi siete per noi ciò che vi è di più bello e consolante perché rappresentate oggi la nostra continua preoccupazione e domani ci succederete nel nostro lavoro. Ma per rendersi degni di essere un giorno quali speriamo che siate, occorre che noi, delegati aspiranti, vi prepariamo al vostro compito futuro, bisogna che vi educhiamo all’amore di Dio e della patria, affinché entrati un giorno nella società possiate difendere la vostra idea. È questo il mio campo di lavoro, e questo campo mi spaventa. Io cercherò di fare il mio meglio, ma preghiamo tutti il Signore affinché non sia vana la mia opera, ed Egli dia anzi potente l’aiuto della sua grazia in modo che io possa compiere tutto intero e senza esitazioni il mio dovere. Io sento già di amarvi tutti per quanto conosca relativamente pochi di voi. Vogliatemi anche voi un po’ di bene e legati da questo fraterno legame d’affetto sarà più facile la mia opera e raccoglieremo frutti copiosi. </p><p>					Il vostro delegato diocesano </p><p><span id="mention-39" class="mention person" about="AldoMoro">Aldo Moro</span></p><h3>La pagina degli Aspiranti</h3><p><em>Scrivendo agli aspiranti di Azione cattolica Moro sottolinea l’importanza di offrire il buon esempio come prova credibile delle virtù cristiane nella formazione dei giovani. L’articolo è pubblicato in «Vita Nostra!», I, 1932, n. 6, settembre, p. 1.</em></p><p>Miei cari aspiranti, </p><p>chissà quante volte vi sarà stato domandato o vi sarete chiesti voi stessi quale sia precisamente il primo dovere di un aspirante che si rispetti. E siccome tutti, o alla peggio quasi tutti, prima di essere ammessi alla vostra sezione, avrete dovuto studiare tutte quelle belle e buone cose che vi dice quel piccolo libretto di istruzioni per l’Aspirante<sup><a href="#footnote-181" id="footnote-ref-181">[180]</a></sup>, che vi dev’essere caro perché vi ha iniziato a comprendere la nostra organizzazione, vi sarete richiamati alla risposta che vi dà questo vostro bravo amico: </p><p>L’aspirante dev’essere di esempio a tutti i ragazzi della Parrocchia, fiero di portare sempre e dovunque il glorioso distintivo di aspirante della G.C.I.<sup><a href="#footnote-182" id="footnote-ref-182">[181]</a></sup> Nel buon esempio dunque consiste tutta l’azione che dovete svolgere. Quando anche a voi così piccini si parla di azione sociale, di apostolato fra i compagni e gli amici, non si richiede che facciate qualche cosa che nemmeno la vostra mente sa concepire, ma si desidera soltanto, cosa molto facile, che diate a noi, anzi più che a noi a questi vostri compagni ed amici, il bell’esempio di una fanciullezza cristiana in tutti i suoi atti. Forse la crederete una cosa di poca importanza o per lo meno priva di efficacia. Niente di più falso. Guardate. Ecco quel vostro compagno che vede la Chiesa sempre da lontano. Quando invece potrà vedere uno di voi entrare in Chiesa serio, composto, devoto, quando lo vedrà uscire non con l’aria stanca e annoiata che segue ogni divertimento sfrenato, ma con la gioia vera dell’innocenza negli occhi contenti, allora avrà qualche dubbio, tornerà ancora, si avvicinerà, gli si farà del bene. Ecco la forza del buon esempio. Ecco ancora quell’uomo, cui la fede vera, schietta, ardente, sicura di un fanciullo potrà fare dimenticare qualche dubbio sulla nostra religione, che gli ronza tormentoso d’intorno. E si potrebbe continuare! Questo solo voglio rammentiate. Ricordatevi sempre che tutti vi guardano, che ogni vostra azione potrà fare un gran bene come un gran male per tante anime. Allora tutti i vostri atti saranno intonati a una buona linea di condotta. Così non sarà necessario guardare il vostro distintivo per vedere che siete dei bravi e buoni aspirantini della G.C.I. </p><p>Il vostro delegato diocesano. </p><p>									ALDO MORO</p><p>1935</p><h3>Il Castello Svevo</h3><p><em>Dal 9 al 14 settembre 1935 è in programma a <span id="mention-228" class="mention place" about="Bari">Bari</span> il XXII congresso nazionale della Federazione Universitaria Cattolica Italiana (Fuci). Per ragioni di prudenza e per evitare ogni possibile critica al regime, nel clima di consenso che prelude all’imminente campagna d’Etiopia, le gerarchie ecclesiastiche ne rinviano tuttavia la celebrazione. Esso avrà luogo l’anno seguente e avrà carattere solenne, coincidendo con il quarantesimo anniversario di fondazione della Fuci. Moro, iscritto dal 1934 al circolo di <span id="mention-229" class="mention place" about="Bari">Bari</span>, partecipa all’organizzazione dell’evento e illustra anche sul periodico ufficiale dell’associazione uno dei monumenti più importanti della città, il castello svevo-normanno, che, dopo secolari vicende di trasformazioni edilizie e usi diversi, nel 1937 diverrà sede della Soprintendenza ai monumenti e alle gallerie di Puglia e Basilicata. L’articolo compare sul numero dedicato al congresso: «Azione fucina», IX, 1935, n. 27, 18 agosto, p. 3. </em></p><p>Lo troviamo di fronte al mare, separato oggi da una ampia strada alberata, che passa là dove prima l’acqua lambiva appena e squassava con forza la base turrita; poco distante la suggestiva armonica cattedrale romanica; più in là la mole vetusta protettrice di S. Nicola. Un complesso architettonico monumentale tra i più interessanti d’Italia.</p><p>Il Castello ha sette secoli di storia barese. È stato in passato il valido protettore di <span id="mention-230" class="mention place" about="Bari">Bari</span>, dalle incursioni ostili; oggi, che non basta più un castello per potente che sia, a trattenere un nemico, esso vive di un mondo di tradizioni e di memorie, esso parla alla città sua il linguaggio di queste memorie, perché dal passato essa tragga la forza operosa di un fulgido avvenire. Ma sa ancora esprimere, questo nostro monumento, a chi lo guardi e lo ammiri con l’animo disposto a sentire, la poesia delle cose passate, che uscite dal mondo della realtà, ne hanno perduti i duri contorni, e, vivendo tra le memorie, che la fantasia col passare del tempo addolcisce e idealizza, non hanno nulla di meschino o volgare, ma dicono solo quel ch’è vero, bello, grande.</p><p>Chi non vorrà, sia pure per poco, ammirare il giuoco pittoresco di luci e di ombre, la massa di pietra scura dorata, un po’ annerita dal tempo, diruta qua e là, con le torri nere e cupe? Abbiamo un po’ tutti bisogno di rinfrescarci al contatto con le cose pure e belle, di vivere per qualche istante fuori di noi, di sognare questo mondo di poesia, così raro purtroppo in questo dinamico novecento. </p><p>Lo si veda di giorno o di notte, il Castello ha le sue bellezze sempre nuove da rivelare. Il sole, illuminandolo appieno, ne metterà in rilievo la forza armonica delle linee, quasi ringiovanendolo tra tanto verde che lo circonda; nella quasi oscurità della sera perderanno rilievo i concreti contorni, fatto quasi più grande e più misterioso; o la luna fugherà appena l’ombra più cupa dei suoi recessi, ce lo farà più vicino, dando una delicata chiarezza alla pietra dorata?</p><p>È bene distinguere nella magnifica costruzione, il Castello vero e proprio e la bellissima cinta bastionata. Su tre lati girava un fossato, sul quarto era il mare. I blocchi quadrati, a bugnato e forte rilievo, contribuiscono a far scaturire un senso di potenza dal complesso della costruzione. I muri di cinta si spingono innanzi a scarpata, con angoli, salienti acutissimi, mentre tutto intorno corre un toro vigoroso, attorno al quale si snoda una leggera teoria di archetti e beccatelli. Dopo il ponte di accesso, a mezzogiorno, ci si trova dinanzi al vecchio castello di forma trapezoidale, con cortile centrale e bellissime torri quadrate, a finestre elegantissime. </p><p>Questa gemma dell’architettura pugliese, che vanta altri capolavori, testimoni di una civiltà secolare, aggiunge una nuova attrattiva alla sede del XXII Congresso fucino. Nessun fucino d’Italia, tra una relazione generale e una [di] facoltà, vorrà mancare di visitarlo. Non se ne troverà pentito.</p><p><em><span id="mention-40" class="mention person" about="AldoMoro">Aldo Moro</span></em></p><p> </p><p>1937</p><h3>I lavori del Convegno di Reggio. Diritto</h3><p><em>Moro, presidente del circolo fucino di <span id="mention-231" class="mention place" about="Bari">Bari</span>, svolge la “relazione di facoltà” sul tema “Liceità e illiceità nel diritto penale” al convegno della Fuci del Sud, tenuto a Reggio Calabria dal 10 al 13 aprile 1937. I lavori dei congressi dell’associazione sono sempre articolati anche in adunanze di facoltà e la relazione funge da introduzione per quella di giurisprudenza. Moro vi evidenzia gli elementi peculiari della nozione di liceità e illiceità nel diritto penale, chiarendone i distinti caratteri sul piano morale e giuridico. La sintesi è pubblicata in «Azione fucina», XI, 1937, n. 16, 25 aprile, p. 3. </em></p><p>Premessa la necessità di superare la nozione dell’illecito posta soltanto sulla base del diritto positivo, il relatore porta l’indagine sulla natura del primo in quanto norma regolatrice e sui suoi rapporti con la morale, nell’intento di determinare il contenuto sostanziale dell’illecito. Esaminate nelle grandi linee le teorie del c.d. minimo etico e quelle negatrici di ogni rilevanza morale nel campo giuridico, il rel. ritiene con S. Tommaso<sup><a href="#footnote-183" id="footnote-ref-183">[182]</a></sup> che il diritto abbia un fondamento morale ed operi nel campo dell’etica mediante una duplice forma di specificazione che dà luogo al diritto positivo e quello delle genti. Vi sono perciò dei precetti giuridici che non sono anche morali, ma in quanto essi servono alle esigenze di un ordinamento etico quale quello giuridico divengono essi stessi morali. Criterio delimitativo della realizzazione della morale per opera del diritto non può che essere quello della esigenza di conservazione e di sviluppo dell’aggregato sociale inteso questo però come condizione naturale per il raggiungimento del fine specifico del perfezionamento della persona morale. L’illecito si può quindi definire sulla base di elementi concettualmente separabili: una obiettività materiale, espressiva del fatto materiale e dell’evento, ciò che implica la esteriorità, anzi la socialità del rapporto regolato dal diritto, una obiettività etico-giuridica data dal rapporto di contraddizione con la norma; una specificità di momento soggettivo interno, cioè la conoscenza e volontà libera dell’agente. Circa i rapporti tra la rilevanza morale e quella giuridica dell’azione si osserva che quest’ultima riassorbe quella nel momento della legge formulata; invece essa resta rilevante in sede di determinazione concreta della norma di interpretazione della norma stessa, di critica del diritto positivo vigente. Definito l’illecito sulla base di tali elementi, si parla della liceità giuridica penale, per la cui determinazione non si ritiene usufruibile altro criterio fuori di quello negativo. Liceità penale normale è la sfera lasciata libera dalla previsione legislativa e si atteggia come un diritto soggettivo di libertà. Quindi sfera libera ma giuridicamente rilevante. Liceità penale eccezionale si ha quando sorge conflitto di norme di cui l’una contempli il fatto come illecito, mentre l’altra lo imponga come dovere e lo permetta come esercizio di un diritto. Conflitti di norme, quindi, nel lato formale e nel lato sostanziale, conflitto di esigenze ugualmente tutelabili in astratto, perché si sacrifica quella meno rilevante per inattualità e minore intrinseca importanza.</p><h3>Dottrina del Fascismo</h3><p><em>Nel 1937 Moro, iscritto al Gruppo universitario fascista (GUF) di <span id="mention-232" class="mention place" about="Bari">Bari</span>, partecipa ai Littoriali della cultura e dell’arte, gare nazionali annuali per giovani universitari. Istituiti dal regime fascista nel 1934, due anni dopo i Littoriali dello sport, essi prevedono competizioni letterarie e di cultura giuridica, politica, filosofica, artistica e scientifica. In quell’anno essi si svolgono a Napoli dal 2 al 9 aprile. Moro si cimenta e si classifica settimo nel convegno di dottrina del fascismo, dedicato al rapporto tra l’individuo e lo Stato nel corporativismo fascista. Egli riepiloga l’argomento e i lavori in «Azione fucina», XI, 1937, n. 17, 2 maggio, p. 2.</em></p><p>Il Convegno di Dottrina del Fascismo, si è svolto nei giorni 3 e 4 aprile presso la R. Università, diretto dall’on. Fera<sup><a href="#footnote-184" id="footnote-ref-184">[183]</a></sup>; ad esso hanno partecipato 44 fascisti universitari di tutta Italia. Il tema posto allo studio «Le possibilità di sviluppo offerte dalla società fascista alla personalità individuale nella organizzazione collettiva», presentava notevoli difficoltà anche per l’ampiezza della sua formulazione, che lasciava completamente libera l’indagine alla valutazione delle posizioni reciproche dello Stato e dell’individuo come termini di un rapporto necessario.</p><p>Ciascuno dei partecipanti ha arrecato alla discussione un contributo serio, profondo ed originale; era presente in tutti la chiara idea che i Littoriali della Cultura non sono la palestra di vane esercitazioni rettoriche, ma l’incontro e il coordinamento dei risultati cui è pervenuta la gioventù studiosa, nel suo ripiegarsi alla valutazione dei problemi di più immediata rilevanza sociale e politica, per trarne la norma dell’azione dello Stato Corporativo Fascista.</p><p>Si è chiarito sin dalle prime battute che il tentativo di fissare le posizioni reciproche della realtà dello Stato e della realtà dell’individuo, non poteva essere compiuto eliminando, più o meno apertamente, uno dei termini del problema; ciò che ha portato all’esame, veramente profondo, delle concezioni, liberalistiche da un lato, bolsceviche dall’altro, dell’individuo di fronte allo Stato. In sostanza da tutti si è ritenuto che il Corporativismo Fascista assuma in questo problema una posizione intermedia. L’individuo, nella organizzazione collettiva non è annullato, ma presupposto, in quelle che sono le caratteristiche fondamentali e indistruttibili della sua personalità. In Regime Fascista si parla quindi a buon diritto di libertà, che non sarà naturalmente quella socialmente dannosa del liberalismo, ma sarà sopratutto senso di responsabilità, sicché potrà atteggiarsi come il motivo di una autolimitazione dell’individuo, che permetta la coesistenza della sua autonomia con altre autonomie aventi eguali diritti. Su questo fondamento spirituale si fonda la organizzazione collettiva fascista, che si riassume in una formula di armonia, di coordinamento, di collaborazione.</p><p>Alla fase conclusiva del Convegno è intervenuto S. E. Bottai<sup><a href="#footnote-185" id="footnote-ref-185">[184]</a></sup>, che ha assistito alla discussione finale su tre punti proposti dalla Commissione: la personalità individuale in relazione, rispettivamente, al Partito, alla Corporazione, all’Impero.</p><p><span id="mention-41" class="mention person" about="AldoMoro">Aldo Moro</span></p><h3>L’illecito giuridico</h3><p><em>L’argomento dell’illecito giuridico viene proposto dalla presidenza della Fuci come base per la riflessione degli universitari iscritti alla facoltà di giurisprudenza. L’articolo intende fornire una introduzione al tema oggetto della relazione che di lì a poco Moro terrà a Firenze, al XXIII congresso della Fuci. L’argomento viene da lui inquadrato con una sottolineatura del suo significato etico in «Azione fucina», XI, 1937, n. 28, 29 agosto, p. 3.</em>  <em> </em></p><p>Pur ridotto in questi limiti per evidentissime esigenze di sintesi, il tema proposto quest’anno allo studio, per il ramo delle scienze giuridiche, si presenta di una singolare complessità per i problemi importanti cui si ricollega e che gli attribuiscono, dal nostro punto di vista, un particolare significato.</p><p>La scienza giuridica di diritto positivo ha elaborato sottili ed ardite costruzioni, esaminando attentamente che cosa vi sia al disotto della generica quanto evidente violazione della norma, quale sia l’essenza, il nucleo di questo fatto di contraddizione dei valori giuridici; si è parlato perciò di beni e interessi umani, che dal diritto ricevono protezione, di una esigenza collettiva, che agendo come motivo della volontà nell’imperativo della norma, viene respinta da taluno dei destinatari di questa, che realizza i suoi sviluppi in senso assolutamente soggettivo; n’è venuta fuori la dibattuta distinzione tra reato e illecito civile. Ora è evidente, che ponendoci tale oggetto di studio, non possiamo rifare questo cammino, ma dobbiamo preoccuparci di stabilire quello che altri non ha potuto o voluto chiarire, o per un principio, rigidamente applicato, di divisione del lavoro scientifico, o per un certo disegno di ciò che sembri voler superare quella concreta, immediata realtà positiva, che appare a taluni suprema ragione. Noi siamo d’accordo con i giuristi puri nel ritenere che il diritto sia tutela di norme per interessi umani e l’illecito violazione di questi interessi; ma noi vogliamo sapere che natura abbiano essi, che sia la realtà giuridica di fronte al sistema morale, che noi riconosciamo, per dirla con S. Tommaso, come la partecipazione nella natura umana, della legge eterna, che governa tutta la realtà nel suo divenire, agendo come ineluttabile necessità fisica nella natura extraumana e come necessità morale nell’uomo fornito di coscienza e di volontà libera. Di fronte a tutti i negatori dei rapporti strettissimi che intercorrono tra diritto e morale, noi affermiamo con la più grande nettezza essere il diritto niente altro che una obiettivazione della vita morale, negli aspetti di rilevanza sociale, allo scopo di rendere in atto, libera e garantita nei suoi sviluppi, la persona morale. Il diritto, così, sorge e termina nell’etica; perché logicamente noi dobbiamo completare il concetto di garanzia dell’organismo sociale, con l’affermazione che questo stesso, provvidenziale condizione per lo svolgimento dell’attività morale individuale cioè per la realizzazione dei fini umani [sic]. Sicché si può tranquillamente concludere, che nel suo momento obbiettivo, l’illecito ha un contenuto di immoralità, presente anche, per la eticità della esigenza giuridica, quando essa opera con determinazioni ulteriori di principî morali che non sono esse stesse tali; salva l’indagine legittima sulla rilevanza della valutazione etica della norma nei varî momenti della sua vita.</p><p>***</p><p>Da quanto abbiamo detto, possiamo ricavare un corollario della massima importanza. Se l’illecito giuridico ha una rilevanza etica, la sua concreta configurazione è condizionata dalla esistenza nell’atto di quei presupposti di natura soggettiva che danno ad esso il carattere morale: i requisiti cioè di «proprietà» dell’atto, che deve apparire come estrinsecazione di una volontà, quale noi riconosciamo cosciente e libera, padrona dei destini dell’individuo. In una parola è il soggetto imputabile il solo capace di dar vita ad una figura di illecito, appropriandosi, vorrei dire, un contenuto di antigiuridicità, come stato di contraddizione ai valori tutelati dal diritto; ciò che implica la valutazione del caso e della norma, la coscienza dell’antigiuridicità, e, per quanto abbiamo detto, della immoralità dell’atto.</p><p>***</p><p>Se nei suoi essenziali momenti, oggettivo e soggettivo, l’illecito appare con un carattere indubbiamente morale, è evidente che il suo significato non può che essere un significato morale; diremo di più, è proprio nel momento della sua violazione e conseguentemente della sua indefettibile realizzazione, che il diritto manifesta la sua eticità. Che se l’aspetto spiccatamente caratteristico del mondo giuridico è il suo imporsi alla violazione, normale nell’ordine fisico, (sicché io direi che il concetto di illecito è il centro logico di gravità di tutto il sistema); se la reintegrazione di esso ha un significato morale, avremo diritto di affermare l’eticità del diritto e di rilevare dal nostro punto di vista l’importanza espressiva dell’illecito, giustificando così il nostro attento occuparcene. Ora mi sembra che esso abbia un duplice significato, oggettivo e soggettivo, come del resto, lo stesso diritto che ci si presenta come il complesso degli stati giuridici che garantiscono gli sviluppi della vita morale e come l’armonica coordinazione delle volontà giuridiche che sviluppandosi sulla base del motivo limitativo del dovere e con la garanzia del proprio diritto, svolgono vita etica e realizzano, per quanto dipende da ciascuna, il principio della collaborazione.</p><p>Ora l’illecito è turbamento degli stati giuridici e inciampo negli sviluppi armonici delle volontà nel senso del dovere; è intralcio cioè alla vita etica in quanto si garantisce in taluni stati obbiettivi e si concreta in ciascuno nelle libere determinazioni della volontà. La reazione giuridica reintegra immancabilmente la situazione, condizione per lo sviluppo morale nell’ambito sociale al tempo stesso che pone motivi del più alto e incontrastabile valore etico, alla volontà individuale, per una reintegrazione di valori, troppo consentanei alla natura razionale per potere essere definitivamente sopraffatti.</p><p>Il diritto espressione di una esigenza collettiva e quindi obiettiva opera attraverso una individuazione soggettiva, che si concreta nell’imperativo, motivo della volontà. Questa rigettando il motivo universale si afferma nella sua empiricità; ma la reazione giuridica, logica continuazione dell’illecito, ricreando, per libera determinazione, la personalità morale, viene, al tempo stesso, a reintegrare nella pienezza il mondo oggettivo dei valori giuridici e, in ultima analisi, il mondo dei valori etici.</p><p>Ed è in questo ciclo di oggettivo che diventa soggettivo nel motivo della norma, e di soggettivo in senso empirico che si rifà oggettivo attraverso il motivo morale della reazione, la vita stessa del diritto.</p><p><span id="mention-42" class="mention person" about="AldoMoro">Aldo Moro</span></p><h3>Diritto </h3><p><em>Moro, chiamato a tenere la relazione di facoltà sul tema “Liceità e illiceità nel diritto naturale in rapporto al positivo” al XXIII congresso nazionale della Fuci, convocato a Firenze dal 4-9 settembre 1937, sintetizza lo svolgimento dell’incontro in «Azione fucina», XI, 1937, n. 29-30, 19 settembre-3 ottobre, p. 2.</em></p><p>Per la facoltà di Diritto è relatore il dott. <em><span id="mention-43" class="mention person" about="AldoMoro">Aldo Moro</span>, sul </em>tema: <em>L’illecito giuridico. </em>Dirige l’adunanza il prof. <em>Giorgio La Pira<sup><a href="#footnote-186" id="footnote-ref-186">[185]</a></sup>. </em>Assiste Mons. <em>Carlo Alberto Ferrero di Cavallerleone</em><sup><a href="#footnote-187" id="footnote-ref-187">[186]</a></sup>.</p><p>Il relatore comincia col definire l’illecito come un contenuto di condotta umana, che si esprime in senso contrario a una norma giuridica, negando i valori da questa tutelati; rileva poi l’interesse vivissimo che questo tema presenta per noi cattolici, in quanto ci chiama a determinare, da un lato, la posizione degli interessi negati dall’illecito di fronte al sistema morale come norma direttiva nel raggiungimento dei fini dell’uomo; dall’altro a stabilire un collegamento del fatto illecito alla personalità morale del soggetto in quanto cosciente e libera nelle sue determinazioni.</p><p>Dal primo punto di vista il relatore, esposte in breve le teorie negatrici di ogni rilevanza etica nel campo giuridico, conclude, basandosi sulle analisi di S. Tommaso, per la riaffermazione del carattere etico del diritto, in quanto esso sorge e termina nella persona morale. I valori giuridici, dunque, negati dall’illecito hanno indubbiamente un valore etico; questo un contenuto di immoralità. Passando poi al secondo punto dell’esame, ritiene la necessità di stabilire nettamente, dal punto di vista cattolico, contro le teorie positive tendenti a negare come presupposto dell’illecito la colpa morale, il concetto di imputabilità morale. Esigenza che sorge dal carattere etico riconosciuto al diritto ed è tale da poter essere soddisfatta, per la innegabile libertà degli sviluppi della nostra attività volitiva.</p><p>Passando, infine, a stabilire, come necessaria conclusione, il significato dell’illecito nel sistema morale e in quello giuridico, ritiene che questo abbia, come lo stesso diritto di cui è negazione, un duplice aspetto: oggettivo e soggettivo, sia cioè turbamento nel mondo dei valori giuridici in quanto realizzati dalle volontà obbligate e fruite da queste stesse come materia di diritti, e che costituiscono la situazione condizione per gli sviluppi delle attività delle persone morali e inciampo della vita etica del soggetto agente, che svolge in senso empirico la sua libertà.</p><p>Ma l’illecito non si comprende se accanto alla violazione non si considera la restaurazione, che ne consegue; la quale non può che essere restaurazione della vita morale nella sua pienezza, nell’individuo colpevole e attraverso questo, in tutta la società e in particolare del soggetto passivo. Sicché il diritto appare come un ciclo di cui l’illecito in quanto dà luogo a una restaurazione è un momento essenziale; da questo ciclo, che è come una spirale, il valore ideale del diritto risorge fatto più intimo alle coscienze delle persone morali.</p><p>Alla discussione prendono parte <em>Don Longo</em><sup><a href="#footnote-188" id="footnote-ref-188">[187]</a></sup><em>, Solari</em><sup><a href="#footnote-189" id="footnote-ref-189">[188]</a></sup><em> </em>(Genova); <em>Don Guano</em><sup><a href="#footnote-190" id="footnote-ref-190">[189]</a></sup><em>, Bartolomei</em><sup><a href="#footnote-191" id="footnote-ref-191">[190]</a></sup><em> </em>(Napoli), <em>Del Bo</em><sup><a href="#footnote-192" id="footnote-ref-192">[191]</a></sup><em> </em>(Milano), <em>Rossini</em><sup><a href="#footnote-193" id="footnote-ref-193">[192]</a></sup><em> </em>(Bologna), <em>Cerocchi</em><sup><a href="#footnote-194" id="footnote-ref-194">[193]</a></sup> (Roma), <em>Mons. Ferrero</em><sup><a href="#footnote-195" id="footnote-ref-195">[194]</a></sup><em> </em>(Roma), <em>Mons. Pennisi</em><sup><a href="#footnote-196" id="footnote-ref-196">[195]</a></sup><em> </em>(Catania). La discussione si ferma in modo particolare sulla posizione del diritto di fronte al sistema morale e per conseguenza sull’effettivo contenuto di immoralità dell’illecito; si tocca anche del carattere coattivo del diritto e della necessaria coordinazione della legge umana con quella eterna come condizione per la sua stessa giuridicità.</p><p>(a.m.)</p><h3>La nuova costituzione d’Irlanda</h3><p><em>Moro commenta il testo della nuova costituzione irlandese, approvata dal parlamento il 14 giugno 1937, ratificata tramite un plebiscito il 1° luglio seguente ed entrata in vigore il 29 dicembre. Egli si sofferma sulla funzione positiva dello Stato nel garantire e promuovere lo sviluppo della personalità dell’individuo, in modo consentaneo ai valori della dottrina sociale cristiana. Il commento è pubblicato in «Azione fucina», XI, n. 37, 1937, 12 dicembre, p. 1.</em></p><p>La nuova Costituzione Irlandese, approvata con un plebiscito di popolo nel luglio scorso, merita bene di essere presa in attenta considerazione nel mondo degli intellettuali cattolici, per la vigorosa presa di posizione che vi si trova, in relazione ad alcuni postulati della dottrina sociale cristiana.</p><p>C’è, senza dubbio, una legge di compensazione nella dinamica della storia! Proprio oggi che un cieco rinnegamento di ogni valore trascendente e di ogni esigenza spirituale che vi corrisponda moltiplica le sue rovine in tanta parte del mondo, la Fede si esprime potente, in questo notevolissimo documento, che sgorga dall’anima cattolica del popolo d’Irlanda. Documento tanto più importante in quanto si tratta di una Carta Costituzionale, tale, cioè, che pone le solide basi giuridiche, su cui verrà poi a svolgersi, con ritmo sicuro, l’azione dello Stato; tale che determina i supremi principî ispiratori dello svolgersi della vita sociale, che nel diritto trova la sua sistemazione organica.</p><p>In effetti, così l’azione dello Stato come l’attività dei singoli, che in essa si inserisce ed ad essa si riporta immediatamente, non possono svolgersi in manifestazioni disordinate, eterogenee, ma devono presentarsi come altrettanti punti di una teoria di sviluppi rigidamente coerenti, sulla base di una determinazione finalistica. Occorre cioè, che lo Stato riconosca delle posizioni fondamentali, adeguate a talune esigenze che sono da soddisfare. Ma occorre, inoltre, che queste posizioni consacrate nel carattere giuridico-costituzionale, non siano il prodotto di una capricciosa valutazione delle diverse possibilità concrete, che vengano prospettate dalla scienza o dalla pratica, ma siano invece perfettamente aderenti al sentimento comune del popolo, alla voce della coscienza sociale, cioè alle supreme esigenze della ragione naturale o diritto naturale.</p><p>Le affermazioni di principio e i riconoscimenti contenuti nei concisi, meditati articoli della nuova Costituzione di Irlanda, non hanno perciò stesso, il valore di una manifestazione sporadica, che valga solo per il caso in cui la si ritrova, ma il valore ben più alto di una volontà definitiva espressa da tutto un popolo, tale da dar norma al complesso imponente degli aspetti di vita, che esso saprà concretare, non solo per l’oggi ma per le indefinite prospettive dell’avvenire.</p><p>Non è il caso, in questa sede, di esaminare partitamente il documento che ci occupa. Esaminiamo alcuni punti più significativi.</p><p>Non possiamo fare a meno di segnalare anzitutto l’invocazione commossa e profondamente cosciente alla SS. Trinità, «<em>da Cui proviene</em> <em>ogni autorità ed alla quale debbono essere riferite le azioni degli uomini e</em> <em>degli Stati»</em><sup><a href="#footnote-197" id="footnote-ref-197">[196]</a></sup>, che è l’augusto preambolo del documento, e insieme l’affermazione della derivazione di ogni potere politico da Dio di fronte al quale potere al popolo spetta solo di determinare i modi di acquisizione e di esercizio. Non è esagerato dire che l’idea di Dio è l’alto motivo ispiratore dell’atto; non una pallida idea che si ammetta di straforo, che venga guardata da un limitato orizzonte: ma un’idea che determina atteggiamenti concreti rilevantissimi. Qui Dio è davvero il Sovrano, il vertice luminoso verso cui si appunta la piramide della organizzazione statuale; a Lui si eleva una esaltazione commossa di gratitudine e di preghiera.</p><p>È in un punto, particolarmente, che mi piace considerare in modo unitario, che le esigenze poste da quella realtà soprannaturale trovano la loro completa immediata soddisfazione. C’è un problema che ha agitato ed agita tuttora la filosofia giuridica e politica: quello delle posizioni reciproche dell’individuo e dello Stato. Un problema che non può essere risolto, come è stato chiaramente avvertito dagli studiosi, con la negazione di uno dei termini del rapporto in favore dell’altro. Poiché la realtà della vita storica pone di fronte queste due innegabili realtà, noi avremmo, qualora tentassimo questa eliminazione, non la risoluzione, ma la dissoluzione del problema, la creazione di un assurdo logico e storico. Se il problema esiste, è un problema di determinazione di limiti, meglio di determinazione di un punto di incontro, poiché Stato e individuo sono in naturale, necessario contatto</p><p>Alla luce della dottrina sociale cristiana non è difficile trovare la sfera ideale dove individuo e Stato si incontrano e si postulano a vicenda. Premetto che quando parlo di individuo, lo guardo negli sviluppi di cui egli è capace, lo guardo come persona, come ente attivo, che getta la luce della sua personalità sui beni esterni e se li appropria, nei limiti di giustizia sociale, per creare la sfera indispensabile della sua autonomia, che è valore della sua persona, lo guardo mentre si prolunga, nella più potente e nello stesso tempo nella più spirituale affermazione del proprio io, nella famiglia, che è sopratutto dedizione; mentre attua la continuità della esperienza spirituale della storia, trasmettendo ai figli, continuatori della vita naturale e soprannaturale, dei caratteri della sua personalità spirituale; guardo, insomma, la Persona, che pone in essere, nell’ordine naturale, i mezzi che sono condizione per l’attuazione del fine ultimo soprannaturale. Ora, se guardiamo quest’individuo in quanto è volto per tendenza naturale allo spiegamento pieno e al perfezionamento della sua personalità, noi troviamo proprio il principio dello Stato. Sicché si può concludere, nella luce del principio cristiano, che l’individuo postula per sé, per la sua natura di essere razionale, lo Stato come organismo, come realtà obbiettiva.</p><p>In questa sistemazione non c’è evidentemente possibilità di contrasto, sicché sono poste le basi dell’accordo più durevole, razionale, duraturo. Lo Stato non potrebbe negare l’individuo con tutti i diritti inerenti alla sua personalità, perché con questo negherebbe se stesso nella sua essenza ideale.</p><p>Ecco perché noi possiamo trovare nella nuova Costituzione affermazioni come queste. «Tutti i cittadini, come persone umane, saranno uguali davanti alla legge»<sup><a href="#footnote-198" id="footnote-ref-198">[197]</a></sup>; «Lo Stato riconosce la famiglia come il gruppo naturale, primario e fondamentale della società e come un’istituzione morale, che possiede inalienabili e imprescrittibili diritti, <em>anteriori</em> e superiori ad ogni legge positiva»<sup><a href="#footnote-199" id="footnote-ref-199">[198]</a></sup>. «Lo Stato riconosce che il primo e naturale educatore dei figli è la famiglia»<sup><a href="#footnote-200" id="footnote-ref-200">[199]</a></sup>; «Lo Stato riconosce che l’uomo, in virtù della sua natura razionale, ha il diritto naturale precedente ad ogni legge positiva, alla proprietà privata dei beni esterni»<sup><a href="#footnote-201" id="footnote-ref-201">[200]</a></sup>. Sicché lo Stato nella concezione cristiana, così limpidamente attuata in questa Costituzione, non interviene negli sviluppi naturali delle autonomie individuali per togliere loro ragion d’essere e possibilità di esplicazione, in vista di un fine collettivo, che per essere la negazione degli individui, si manifesta solo come un grossolano interesse di cui non sono individuati i soggetti né chiari i lineamenti; lo Stato interviene solo, per attuare, nel rispetto più rigoroso delle esigenze morali e soprannaturali degli individui, le condizioni per il raggiungimento dei veri fini collettivi, che sono la più piena esplicazione della vita di ciascun individuo in relazione a quella degli altri; ciò che vien reso possibile da questa opera realizzatrice dello Stato. Esplicazione che è sviluppo morale garantito per l’attuazione dei fini soprannaturali, mentre nell’alta coordinazione e nel potenziamento, in che propriamente si concreta l’attività politica dello Stato, si fa coefficiente di quella grandezza dei popoli, che crea la vicenda della storia.</p><p>Ed è del più alto significato, che tutto questo sorga in una luce di armonia, in uno spirito di giustizia, che sono il portato immediato di posizioni fissate dal pensiero della Chiesa.</p><p>Che la nostra Fede, ben lungi dal restringersi in una sfera limitata della coscienza dei credenti, dove viva in forma di vaga religiosità, si faccia ispiratrice potente di grandi visioni storiche, si affermi ancora una volta come elemento dominatore di incommensurabile efficacia nella vita dei popoli, che metta alla prova della realtà, infinitamente mutevole, la sua stabilità, che non è cristallizzazione pericolosa di posizioni, ma vitalità ricca e insopprimibile, è alto motivo di orgoglio in quest’ora, per tutto il mondo cattolico.</p><p><span id="mention-44" class="mention person" about="AldoMoro">Aldo Moro</span></p><p>1938</p><h3>Tra i libri</h3><p><em>Nella rubrica che, con cadenza discontinua, raccoglie sul periodico della Fuci brevi segnalazioni bibliografiche Moro presenta una pubblicazione del prof. Stefano Riccio. La recensione è pubblicata in «Azione fucina», XII, 1938, n. 6, 6 febbraio, p. 3.</em></p><p>Prof. Stefano Riccio: <em>Il delitto politico: rilievi critici al Codice e nuovi orientamenti internazionali</em>. Ed. Jovene, Napoli, 1936. </p><p>Studio rapido ed acuto questo del Riccio<sup><a href="#footnote-202" id="footnote-ref-202">[201]</a></sup>; tanto più notevole in quanto tratta una materia veramente difficile per le interferenze di presupposti di natura politica, nell’ambito della pura indagine giuridica. Premesso che il Codice Penale<sup><a href="#footnote-203" id="footnote-ref-203">[202]</a></sup> non è mera opera scientifica, ma riflette in modo nettissimo le caratteristiche dell’ambiente storico che lo crea, l’A. nota che la concezione fascista dello Stato, non è panteismo che sommerge la realtà degli individui, ma attuazione di una armonica cooperazione di forze, per un fine che trascende naturalmente fini individuali. Sicché lo Stato deve essere «forte e morale» e insieme compreso della sua missione di tutela e di incremento nei riguardi dei cittadini. Sobri cenni storici permettono all’A. di concludere che sin dall’antichità il delitto politico ha seguito la concezione statale prevalente, distinguendosi per il suo trattamento dal delitto comune.</p><p>Senza dubbio la parte più interessante dello studio del Riccio, è l’esame del criterio di determinazione del delitto politico che può essere duplice, obbiettivo e subbiettivo; criteri che, secondo l’A., debbono integrarsi ma in modo da operare non congiuntamente ma separatamente. Opinione cui non potremmo non aderire e che è accolta del resto dal diritto positivo italiano. In un acuto esame dell’articolo 8 C.P.<sup><a href="#footnote-204" id="footnote-ref-204">[203]</a></sup>, il Riccio dopo aver affermato, che il delitto politico, conforme alla concezione fascista, è considerato dalla nostra Legislazione con la maggiore severità, critica la definizione del delitto politico obbiettivo data dal detto art. in quanto si riduce ad una tautologia. In conclusione la definizione di diritto politico del cittadino e di interesse politico dello Stato, vanno stabiliti dall’interprete attingendoli alla Legislazione pubblicista ed alla realtà della vita pubblica attuale. Ciò che l’A. fa nel modo più soddisfacente; definendo in fine il delitto politico obbiettivo, come «ogni attacco all’organismo politico dello Stato, lesivo della sua personalità considerata, in rapporto sia agli elementi costitutivi, sia in rapporto alle istituzioni costituzionali, nonché alle funzioni ad esse aderenti».</p><p>L’A. si occupa ancora della distinzione tra delitto sociale e politico, che egli accetta e del trattamento del delitto politico in relazione alla pena e alla estradizione.</p><p><span id="mention-45" class="mention person" about="AldoMoro">Aldo Moro</span></p><h3>Tra i libri</h3><p><em>Questa seconda segnalazione di un volume del prof. Riccio è pubblicata in «Azione fucina», XII, 1938, n. 10, 6 marzo, p. 3.</em></p><p>Prof. Stefano Riccio, <em>Attualismo e diritto penale</em>. Ed. Studium, Roma. Lire 4.</p><p>Questo volumetto del Prof. Riccio è una critica attenta, acuta, serrata della corrente filosofica dell’attualismo gentiliano (ed è una critica che non vale solo per i fini che l’A. si propone immediatamente), ed insieme una delineazione, per quanto assolutamente schematica, delle basi fondamentali del diritto penale, quali si presentano al sano, sereno apprezzamento della vera coscienza sociale, mentre si ispirano a quelle affermazioni di principio, che la dottrina della Chiesa presenta anche in questo campo di speculazione.</p><p>Poiché il tecnicismo giuridico, che guarda il fenomeno del diritto nel suo aspetto immediato, fermandosi ai concetti empirici, descrittivi, non esclude che sul medesimo oggetto operi, con altri mezzi e con altri fini, una attività speculativa, che guardando lo stesso fenomeno, «non l’esamina nella sua realtà immediata ma tenta di arrivare alle supreme ragioni di esso, cioè, alla sua natura, al concetto basilare, che lo illumina e lo vivifica»; l’esigenza rivendicata dall’idealismo, di un orientamento verso la filosofia, va senza dubbio accolta. Ma se un approfondimento vi ha da essere, deve essere di sana e vera filosofia, non concretantesi nel cumulo «di assurdi e di confusioni» della criticata concezione attualistica.</p><p>In questo indirizzo vengono meno, e l’A. lo dimostra con rigore logico, tutti i presupposti essenziali del diritto penale. Personalità umana, società, Stato, si dissolvono; il reato, episodio nel divenire dello Spirito, così come la virtù, non si distacca, perfettamente individuato come libero rovesciamento di valori necessari, ma svanisce nella sintesi dello spirito, dove tutti gli opposti si identificano; la libertà, intesa come assoluta, non è più tale, cioè potere di scelta razionalmente illuminato, che è il vero titolo etico-giuridico della responsabilità; la pena, svalutata per la svalutazione dei suoi presupposti, diviene evanescente autoeducazione, che si dirige a tutta la realtà responsabile dell’illecito. Dalla critica sorge l’affermazione dei principî fondamentali, senza dei quali il diritto penale è condannato a snaturarsi; l’A. li delinea con assoluta precisione (delitto, libertà come condizione di responsabilità, reazione giuridica).</p><p>Ed è in questa costruzione, meglio, in questo solido inizio di costruzione, la vera efficacia del volume del prof. Riccio, che riesce davvero a dare un orientamento sicuro nei difficili problemi del diritto penale.</p><p><span id="mention-46" class="mention person" about="AldoMoro">Aldo Moro</span></p><h3>Dottrina del fascismo</h3><p><em>Nel 1938 i Littoriali della cultura e dell’arte si svolgono a Palermo dal 7 al 14 aprile. Moro espone le riflessioni emerse nel corso dei lavori del convegno di dottrina del fascismo, dedicato all’universalità dell’ideologia fascista, cui egli partecipa classificandosi quinto, in una sintesi pubblicata su «Azione fucina», XII, 1938, n. 18, 8 maggio, p. 2. </em></p><p>Nel Convegno di Dottrina del Fascismo si è sottoposto ad esame, quest’anno, un tema ampio ed assai importante: «<em>Principî e valori universali</em> <em>del Fascismo</em>». Tutta la portata dell’argomento, era, a ben guardare, nel suo carattere di centralità. Perché è evidente che tutti gli aspetti della vita fascista e non già soltanto di quella strettamente politica, prendono luce particolare, quando siano valutati di fronte ad un nucleo essenziale di dottrina, di cui siano riconosciuti i caratteri di universalità. È proprio e solo per questo, che si può parlare di un nuovo, completo sistema di civiltà fascista, tale che imponga all’Italia particolari compiti nella ricostruzione dell’agitato scacchiere politico europeo, le prospetti particolari problemi di politica educativa, determini una attenta ricerca di valori, che nelle arti, nelle lettere, nelle scienze, esprimano il valore fondamentale del Fascismo, nella storia della civiltà. Il tema del Convegno di dottrina del Fascismo è apparso così il tema centrale di questi Littoriali della Cultura dell’anno XVI, la premessa logica di tutti gli altri studi che sono stati compiuti in essi.</p><p>Gli equivoci che potevano sorgere sono stati subito dissipati. Si è chiarito che la universalità della nostra dottrina non ha nulla a che fare con una qualsiasi Internazionale Fascista, come pure si è messo in rilievo che tutte le esperienze parafasciste, che sembrano apparire in taluni settori della vita europea, possono avere certo il valore di una riprova, ma non sono esse stesse nella essenza della universalità della nostra concezione politica; essenza di universalità che invece ricercata nella sua intrinseca, direi, razionale capacità di dominare tutte le situazioni storiche, in quanto atta a soddisfare tutte le esigenze che esse presentano alla formula politica e che debbono essere tutte, sistematicamente soddisfatte.</p><p>Due modi di ricerca sono stati posti in essere dagli universitari partecipanti al Convegno. Mentre alcuni hanno cercato di fissare analiticamente principî e valori della dottrina, per riconoscerne, attraverso elaborati ragionamenti, il carattere universale, altri si sono preoccupati di enucleare, dalla prassi politica fascista e dagli elementi dottrinali che la spiegano e la indirizzano, una formula sintetica, espressiva dei valori essenziali della dottrina, di cui si è cercato di stabilire, alla luce delle esigenze della natura umana e della storia, il carattere non di contingenza, ma di validità piena nel tempo e nello spazio.</p><p>Analisi e sintesi si sono integrate a vicenda, come in ogni altro campo di indagine, anche in questo assai delicato per la sua natura squisitamente politica, nella unità dei risultati cui il Convegno di Dottrina del Fascismo ha creduto di poter giungere con tranquilla coscienza. Il nostro sistema politico è apparso in definitiva, non come una sporadica reazione a difettose pratiche politiche, in Italia e fuori, ma come un sistema completo, vitale, che sintetizza tutte le esperienze vitali già sporadicamente riaffermate dai precedenti movimenti politici, creando, attraverso questo riconoscimento e questa sistemazione unitaria, la capacità di rispondere alle esigenze attuali della vita umana sociale, che sono poi fondamentalmente quelle di tutti i tempi e di tutti i luoghi.</p><p>La Commissione, presieduta dall’on. Gray<sup><a href="#footnote-205" id="footnote-ref-205">[204]</a></sup>, si è preoccupata, in sede di discussione, di chiarire taluni aspetti del problema, chiamando gli universitari a indagini assai delicate. Così si è compiuta la valutazione della universalità dei valori nazionali, rivendicati ed esaltati dalla Rivoluzione, e dal nostro spirituale imperialismo, si è parlato del diritto come elemento di primato ed espressione di civiltà; si è considerato il lavoro nelle antitetiche concezioni bolscevica e fascista.</p><p>In conclusione, attraverso le serie e serrate discussioni del Convegno, la universalità della dottrina è stata non solo chiarita nelle sue ragioni e nella sua portata, ma quel che più conta, prospettata su di un piano rigidamente scientifico, ciò che è valso a dare agli Universitari la meditata e sicura coscienza dei valori che essi affermano, con slancio di sentimento nella vita sociale politica.</p><p><span id="mention-47" class="mention person" about="AldoMoro">Aldo Moro</span></p><h3>Lutto</h3><p><em>Moro ricorda la figura del padre domenicano Raimondo Santoro, animatore della Fuci di <span id="mention-233" class="mention place" about="Bari">Bari</span> e sua guida spirituale, a pochi giorni dalla prematura scomparsa. Il necrologio appare su «Azione fucina», XII, 1938, n. 20, 29 maggio, p. 4.</em></p><p>La mattina del 21 u.s., in Arco, dove si trovava per ragioni di cura, a 42 anni, è morto il Rev. P. Raimondo Santoro, già Assistente della Associazione maschile «G. Moscati» di <span id="mention-234" class="mention place" about="Bari">Bari</span><sup><a href="#footnote-206" id="footnote-ref-206">[205]</a></sup>.</p><p>Aveva lasciato la Sua Associazione solo due mesi or sono, quando il vigore della volontà, che aveva sorretto fino allora le forze ogni giorno più stanche del corpo disfatto dalla malattia, aveva dovuto ripiegare cedendo alla violenza del male. Lasciare la nostra Associazione era stata per Lui la rinunzia più dolorosa, l’abbandono pieno di indicibile tristezza, non solo di un centro di affetti e di amicizie, ma sopratutto di un dovere impostosi come missione, per l’adempimento fedele del quale Egli ha dato davvero tutta la Sua vita. Ne avemmo la sensazione, e quella sensazione si rinnova oggi più forte e angosciosa, quando Lo salutavamo prima della partenza, senza potere e voler credere che quel saluto dovesse esser l’ultimo: un addio. Non aveva infatti voluto prima di allora, malgrado le pressioni dei medici, lasciare il Suo posto di combattimento; e noi vedendolo così sfinito in quel momento doloroso di distacco, non potevamo fare a meno di pensare, che il Suo sacrifizio era compiuto, che Egli aveva offerto, in uno spirito di vera dedizione, la Sua vita per la vita della Fuci.</p><p>Nella vita dell’Associazione Egli partecipava ai giovani la straordinaria ricchezza della Sua vita interiore, li faceva partecipi della mete di elevazione che Egli veniva conquistando nel cammino della vita soprannaturale. Egli che aveva sentito nella Sua vita di Universitario e di Dirigente, la vocazione al Sacerdozio come uno stato più perfetto di quella comunione con Dio cui aspirava con tutte le forze della Sua anima, aveva puntualizzato nella nostra Associazione Universitaria il Suo ardore di vita cristiana ed apostolica, mentre al contatto della gioventù, affinava il Suo spirito di carità, la Sua capacità di comprendere i cuori dei giovani, di colmare il loro vuoto, così spesso amaro, della luce di Verità e di Vita.</p><p>Questa compostezza interiore, questa pienezza di vita religiosa davano un fascino tutto particolare alla Sua personalità; il Suo sereno fiducioso sorriso sapeva mirabilmente calmare le tempeste dei cuori.</p><p>Ora che Egli è morto Lo ricordiamo in un composto dolore cristiano. Dire che la morte non è morte ma vita, non significa fare della rettorica per un credente; ma è anche vero che Egli vive ancora in noi, nella parte migliore di noi stessi; in quella nostra personalità cristiana, che Egli è venuto formando con assidua cura, amorosamente, pazientemente.</p><p>a. m.</p><p>1939</p><h3>[Circolare, 28 giugno 1939]</h3><p><em>Nella primavera del 1939 Pio XII istituisce la Commissione cardinalizia per l’alta direzione dell’Azione cattolica che ne riformerà gli statuti, affidando ai vescovi la diretta responsabilità dell’associazione e restringendo il campo d’azione alla sola formazione spirituale dei soci. In questo contesto l’esibizione del distintivo dell’associazione – motivo ricorrente di aspre polemiche e di scontri con il fascismo – viene sottoposta a regole severe e proibita nelle manifestazioni militari o politiche, sulle uniformi e in luoghi o circostanze ritenute dai vescovi inopportune. Moro, nominato reggente della Fuci il 16 maggio 1939, rammenta ai responsabili dell’associazione le nuove norme e richiede aggiornamenti sui rapporti tra la Fuci e la Giac a livello locale. Il testo della circolare ai presidenti delle associazioni e ai reggenti dei segretariati, intestata “Associazioni Universitarie di Azione Cattolica, Presidenza degli Universitari”, del 28 giugno 1939, è conservato in Isacem, </em>Fuci<em>, in fase di riordino.</em></p><p>Carissimo,</p><p>mi permetto di richiamare la tua attenzione su di un fatto che, malgrado il suo apparente scarso rilievo, può portare a conseguenze di una certa importanza per la vita della Federazione. Ho avuto occasione di notare che parecchi Fucini, mentre portano il distintivo della Fuci, non hanno invece quello del Guf<sup><a href="#footnote-207" id="footnote-ref-207">[206]</a></sup>. È troppo evidente che un tale comportamento, ove sia notato, e non può alla lunga mancare di esserlo, deve finire per creare negli ambienti del Partito una valutazione non favorevole nei riguardi della Fuci, e dell’Azione Cattolica in genere. Valutazione tanto più dannosa e spiacevole in quanto essa corrisponderebbe ad una considerazione superficiale della realtà delle cose. Si tratta infatti, ne sono sicuro, di una mera disattenzione. Ti sarò perciò molto grato, se vorrai richiamare i tuoi fucini ad una più attenta considerazione della responsabilità che assumono e sopratutto fanno assumere con questo loro atteggiamento a tutta la Organizzazione. </p><p>Ti prego ancora vivamente di volermi fare, nel più breve tempo possibile, una breve ma completa relazione dei rapporti della tua Associazione con le Organizzazioni della Gioventù Cattolica Italiana: relazione che metta sopratutto in luce le forme di collaborazione che si sono potute attuare localmente tra le due Organizzazioni, con particolare riguardo alla zona d’interferenza determinata dagli Universitari Cattolici, non iscritti alla Fuci o non partecipanti alla vita di questa. </p><p>	Dovresti ancora segnalarmi quelle che sono, a tuo parere, le possibilità future di collaborazione tra questi due rami dell’Azione Cattolica, sempre nell’ambito della tua Associazione.</p><p>Con i più cordiali saluti			<span id="mention-48" class="mention person" about="AldoMoro">Aldo Moro</span></p><h3>[Circolare, 19 agosto 1939]</h3><p><em>Moro detta precise indicazioni sulla costituzione di nuovi segretariati della Fuci, specialmente al Sud, sui collegamenti tra il centro nazionale e le realtà locali e sulle diverse attività. Il testo della circolare, intestata “Associazioni Universitarie di Azione Cattolica, Presidenza degli Universitari”, del 19 agosto 1939, è conservato in Isacem, </em>Fuci<em>, in fase di riordino. </em></p><p>Carissimo,</p><p>avrai letto nella relazione pubblicata su Azione Fucina<sup><a href="#footnote-208" id="footnote-ref-208">[207]</a></sup> che il Consiglio Superiore del luglio scorso, per mio interessamento, prese in esame la situazione della Fuci nel Mezzogiorno d’Italia e riconobbe la urgente necessità di iniziare al più presto un lavoro organico, per giungere alla creazione di Segretariati<sup><a href="#footnote-209" id="footnote-ref-209">[208]</a></sup> e sezioni Fucine nella vasta plaga del Sud continentale. Si è riconosciuto infatti che, data l’esistenza di due sole sedi Universitarie<sup><a href="#footnote-210" id="footnote-ref-210">[209]</a></sup>, la Fuci meridionale non può vivere che per mezzo di una larga diffusione di Segretariati, i quali costituiscono, in certo senso, i polmoni di cui respirano le Associazioni alle quali rendono possibile di sentire, per la vicinanza di un notevole numero di Fucini, la vita Federale in modo più pieno, offrendosi così anche la possibilità di organizzare Convegni Regionali che costituiscono un surrogato indispensabile delle adunate Nazionali per coloro che non possono intervenire alle nostre più importanti manifestazioni.</p><p>Facendo pertanto un notevole sforzo finanziario questa Presidenza Centrale si è proposta di svolgere opera intensa per risolvere questo problema vitale per tutta la Fuci. Dell’azione per la costituzione di Segretariati essa naturalmente non può occuparsi direttamente per ragioni evidenti di opportunità e di tempo; neppure sembra opportuno che il compito venga affidato ai Consiglieri di Zona<sup><a href="#footnote-211" id="footnote-ref-211">[210]</a></sup>, sia perché distanti dal luogo dove si deve agire, sia perché, proprio per questo, poco informati della situazione locale e delle particolari esigenze che essa presenta. Occorre perciò una collaborazione efficace delle Associazioni locali, che possono operare appunto con questa indispensabile conoscenza delle condizioni d’ambiente e con tempestiva efficacia in senso vigile di opportunità; condizioni, queste, essenziali per il successo dell’iniziativa.</p><p>È però d’altra parte necessario che le Associazioni non lavorino in piena autonomia, ma chiedendo al Centro direttive, consigli, formulando bilanci preventivi delle spese che si prevede debbano essere sopportate, informandolo dello sviluppo della azione anche allo scopo di permettere alla Presidenza Centrale di prendere al momento opportuno contatto con gli Ecc.mi Vescovi, di provvedere alla nomina degli incaricati diocesani e, successivamente, al riconoscimento dei Segretariati.</p><p>Desidero che assuma l’incarico l’Associazione di …<sup><a href="#footnote-212" id="footnote-ref-212">[211]</a></sup>, la quale provvederà alla nomina di un Consigliere incaricato per l’attività dei Segretariati, comunicandone il nome al Centro.</p><p>Compiti dell’incaricato per l’attività dei Segretariati sono:</p><p>a) predisporre, in base alle direttive date dal centro, un piano organico per la estensione graduale dell’attività fucina in tutta la Zona per cui è competente l’Associazione di …</p><p>b) stabilire periodicamente le attività concrete da porre in essere in un determinato periodo o per una parte determinata della Zona di competenza, tenuto conto dei momenti più adatti allo svolgimento del lavoro in alcuni luoghi e dei mezzi più idonei alle diverse circostanze. </p><p>c) stabilire un piano di collaborazione, sia da parte di elementi idonei dell’Associazione, sia, soprattutto, da parte dell’Assistente e del Presidente, che dovranno intervenire personalmente nei momenti in cui l’Incaricato lo ritenga opportuno (vedi appresso).</p><p>d) tenere periodicamente informato il Consiglio di Presidenza dell’Associazione interessata dei propositi di lavoro e delle graduali realizzazioni. </p><p>e) tenere informato il Centro di quel che si conta di fare nelle diverse fasi di lavoro stabilito dallo stesso incaricato e dei risultati ottenuti. </p><p>f) inviare al Centro i bilanci preventivi e consuntivi. </p><p>Circa i criteri da tener presenti, salva una diversa valutazione da parte dell’Associazione incaricata e della quale desidererei essere informato, mi pare opportuno che si proceda in questo difficile lavoro con gradualità e prudenza. Per prudenza intendo la necessità di prestare la più grande attenzione allo spirito che deve animare il nucleo fucino in formazione, assicurandosi per bene che le persone che dovranno formarlo, sia con funzioni direttive (Ecclesiastici e Laici), sia come semplici componenti, abbiano ben capito quale sia il nostro spirito, che non è di formazione come che sia, ma di formazione dello studente universitario e quindi culturale e religiosa insieme, anzi, meglio, formazione religioso-culturale in un tutto unitario. Per questo sarà bene richiedere al Centro, nella quantità necessaria, del materiale di propaganda, inviare indirizzi di persone a cui sia opportuno mandare le nostre pubblicazioni periodiche, provocare la partecipazione alle manifestazioni federali delle persone che si interessano del movimento. Specie sacerdoti, per i quali si sentono meno accentuatamente le difficoltà finanziarie di partecipazione. (Sarà bene perciò fare immediatamente della propaganda, dove è possibile per il prossimo Congresso Nazionale, del quale, del resto, si è occupata largamente la stampa cattolica quotidiana). </p><p>Per gradualità intendo che si debba procedere nel lavoro, evitando di formulare grandi programmi che, finendo per rivelarsi irrealizzabili, distraggono pericolosamente l’attenzione dal lavoro più limitato che si può fare immeditatamente con speranza di successo. Così dei molti centri in cui è pure lecito sperare che si stabilisca domani un nucleo di vita fucina, occorre scegliere quelli che per importanza numerica, o per condizioni religiose e di Azione Cattolica particolarmente favorevoli o per la possibilità di incaricare della cosa una persona che dia particolare affidamento, o per tutte queste ragioni insieme, offra possibilità di un inizio promettente e di una realizzazione relativamente rapida. Curare pure, se è possibile, che il luogo in cui si inizia il lavoro abbia un carattere di centralità, in modo che esso stesso possa diventare in un domani più o meno lontano un centro espansivo di vita fucina, facendosi così esso stesso collaboratore del Centro e dell’Associazione per il principio che, bene applicato, può essere fecondo, del decentramento delle attività. Gradualità anche nel modo con cui va avvicinato l’ambiente locale, senza farsi pericolose illusioni circa la possibilità di realizzazioni molto rapide e complete. Iniziare quest’opera di avvicinamento con una lettera (che potrà essere fatta in forma di circolare) agli Ecc.mi Vescovi competenti (in casi straordinari ad altre autorità religiose), chiedendo Loro d’interessarsi della bella opera, ricordando delicatamente che negli attuali ordinamenti l’Azione Cattolica è posta alle dipendenze dei Vescovi e che quindi ci si rivolge Loro non solo come Pastori, ma anche come capi dell’Azione Cattolica Diocesana. Da questi primi contatti dovrebbe almeno scaturire la nomina di una persona o di più persone (Ecclesiastici e Laici) che accettino di interessarsi vivamente della cosa e che si mettano e restino in comunicazione con l’Associazione per tutto quanto riguarda l’ulteriore sviluppo dell’azione in Diocesi. Di questa presa di contatto con i Vescovi e con queste altre persone da Essi designate sarà bene tenere informato il Centro, il quale rivolgerà a Tutti direttamente la sua parola di ringraziamento, di incitamento.</p><p>È ancora indispensabile prendere contatto con gli Assistenti e i Presidenti della Gioventù di Azione Cattolica, la cui collaborazione, sopratutto in questo settore dei Segretariati è indispensabile per la buona riuscita del lavoro. È infatti indubitato che sono proprio gli elementi organizzati nella Gioventù e i Sacerdoti che li assistono coloro che debbono formare il nucleo donde risulterà, nei soci e negli elementi dirigenti, il Segretariato Fucino. A queste persone sarà opportuno far delicatamente sentire, nell’atto di chiedere la loro collaborazione, che il Segretariato fucino di questa collaborazione ha particolare bisogno, mentre, per la sua stessa struttura diversa da quella delle Associazioni, assorbe assai meno l’attività degli iscritti, rendendo possibile una comoda contemporanea appartenenza alle due organizzazioni, con la possibilità di svolgere in ciascuna di esse piena attività. </p><p>In un secondo momento bisognerà prendere contatto diretto con l’ambiente locale, per esaminare personalmente le possibilità di sviluppo, le eventuali realizzazioni, per animare le persone che si sono incaricate della cosa a portare ai primi nuclei fucini in formazione il saluto della organizzazione che li accoglie. Questi contatti personali saranno anche molto utili per far comprendere il vero spirito della Fuci, che si coglie assai più facilmente attraverso la parola e una, sia pure breve, comunanza di vita. </p><p>Alla visita sul posto si dovrà giungere invece immediatamente, quando non sia stato possibile prendere in altro modo efficaci contatti con autorità e persone del posto e vi sia nondimeno fondata speranza di giungere a creare il nucleo fucino per abbastanza favorevoli condizioni ambientali. </p><p>Circa le persone che debbono compiere questa visita, sarà bene che ciò sia stabilito di volta in volta dall’Incaricato per i Segretariati, il quale si farà guidare da considerazioni di opportunità. Così per i primi contatti con gli Ecc.mi Vescovi e con Sacerdoti del posto sarà bene che l’incarico sia dato al Rev.mo Assistente; quando già comincino ad essere individuati elementi universitari e i contatti con la gerarchia siano stati presi senza difficoltà, sul posto potrà recarsi lo stesso Incaricato o il Presidente dell’Associazione. È sconsigliabile inviare, in linea di massima, a far queste visite, che hanno notevole importanza, persone che non abbiano particolare esperienza delle nostre cose.</p><p>In un ultimo tempo sarà bene rendere quanto mai attivi i contatti tra l’Associazione di sede universitaria e i nuclei fucini in formazione o appena formati, cercando di organizzare delle gite dell’Associazione nella sede di Segretariato e viceversa; in un secondo momento dei Convegnini, sia pure assai modesti. Questi contatti possono essere della medesima importanza; è bene però che essi siano impostati in modo da riuscire in ogni caso chiare espressioni dello spirito e della ragione del nostro movimento. Così un iniziare e terminare in Chiesa la giornata passata insieme è elemento indispensabile per far comprendere ai nuovi nuclei il significato delle nostre cose. </p><p>Nel prendere contatti e, in genere, nello svolgere l’attività di formazione dei Segretariati è bene mantenere rapporti con l’Associazione femminili<sup><a href="#footnote-213" id="footnote-ref-213">[212]</a></sup>, preoccupandosi di giovare, per quanto è possibile, anche al movimento di espansione di questa, almeno prendendo attenta nota di persone che potrebbero nei vari posti occuparsi di nuclei femminili e delle possibilità particolari dell’ambiente locale. </p><p>Non credo che sia questo il momento di formulare un piano completo per l’attività dei segretariati, visto che si tratta di esperienze che potrebbero anche essere realizzate in un domani piuttosto lontano. Ad ogni modo è bene fissare qualche linea di lavoro, anche per poter dire con una certa chiarezza alle persone cui ci si rivolge che cosa si aspetta da loro. Si può così formulare un programma massimo, facendo notare che non è affatto necessario realizzare tutto, ma si può cominciare a vivere, che è poi l’essenziale, ponendo in essere qualcuna delle forme di attività da noi proposte, e, naturalmente, quelle che si presentano di più facile realizzazione nell’ambiente locale, tenuto conto di tutte le sue possibilità. </p><p>Attività spirituale. Messa universitaria o fucina, a seconda che possa raccogliere gli Universitari del posto o i soli Fucini; potrebbe essere organizzata insieme agli studenti medi dove vi sia iniziativa in proposito della Gioventù; deve essere seguita liturgicamente e accompagnata da omelia o meditazione, che, tenendo conto della particolare mentalità dello Studente, dia il tono alla sua vita spirituale durante la settimana. Quando non sia possibile celebrare Messa apposta in luogo separato, riunirsi almeno insieme tutti i fucini in un’altra Messa pubblica, pregando il Sacerdote di parlare per loro al termine della Messa.</p><p>Potranno essere organizzati ritiri minimi<sup><a href="#footnote-214" id="footnote-ref-214">[213]</a></sup>, meditazioni in Chiesa alla sera del giorno di festa o la sera del sabato, ore di adorazione, pratica del Primo Venerdì ecc.</p><p>Corso di cultura religiosa: di importanza fondamentale; dev’essere il più possibile all’altezza della posizione intellettuale dell’Universitario (pregare magari gli stessi vescovi); potrà seguire il tema del Centro o altro più sentito localmente o richiesto dai giovani, valendosi magari degli schemi pubblicati dal Centro e di altri testi da questo consigliati. </p><p>Gruppo del Vangelo<sup><a href="#footnote-215" id="footnote-ref-215">[214]</a></sup> e Conferenza di S. Vincenzo<sup><a href="#footnote-216" id="footnote-ref-216">[215]</a></sup> che potranno esser tenuti separati o abbinati, a seconda di una valutazione di opportunità; insistere molto su queste attività di non difficile realizzazione e di grandissimo valore formativo. </p><p>Adunanze formative: dovrebbero essere tenute periodicamente, alternandole con adunanze culturali che interessino studenti di tutte le Facoltà, anche come preparazione a un eventuale lavoro specializzato nell’ambito di queste, consultare per questo gli Schemi per l’attività culturale dei Segretariati, pubblicati a cura del Centro e che possono essere richiesti a Roma. Questi recano indicazioni di temi e indicazioni bibliografiche; altri temi potranno essere richiesti al Centro, direttamente o per il tramite dell’Associazione competente. </p><p>È assai importante che, appena costituito di fatto il Segretariato, affidino delle competenze specifiche a pochi elementi scelti. </p><p>È bene far chiaro che i Segretariati possono assumere un ritmo di vita diverso, a seconda che gli elementi che lo compongono risiedano stabilmente nella Sede universitaria, ovvero ritornino in casa ogni giorno, o vadano nella sede universitaria di tanto in tanto. Nel primo caso il Segretariato vivrà di vita propria durante l’estate o le vacanze dell’anno accademico, durante le quali dovranno essere distribuite con molta attenzione e previdenza le attività fondamentali del Segretariato. Per il resto del tempo i Soci frequenteranno l’Associazione di sede universitaria, alla quale frequenza dovranno spingere i dirigenti stessi del Segretariato. Nel secondo caso invece, l’attività del Segretariato sarà più tranquilla e continua in un certo senso, più autonoma. Questo non vuol dire che il Segretariato debba vivere lontano dalla Associazione, alla quale dovrà invece dare in ogni caso cordiale collaborazione, intervenendo anche alle manifestazioni più rilevanti dell’A.A. (inaugurazione, chiusura, giornata fucina). Vorrei che fosse ben presente che, dove non sia possibile impiantare o far vivere un nucleo fucino, non bisogna per questo rinunziare a fare, in largo senso, dell’Azione Cattolica Universitaria. Così si potrà ottenere che in qualche centro sia organizzata almeno la Pasqua Universitaria<sup><a href="#footnote-217" id="footnote-ref-217">[216]</a></sup> o sia attuata altra forma di assistenza religiosa e culturale agli studenti universitari, prendendo opportuni accordi con gli Ecc.mi Vescovi o altre persone da Questi designate, secondo le direttive date in principio e che possono valere anche per un’azione più ridotta nel senso ora precisato. </p><p>Le spese supportate dall’Ass., nei limiti dei bilanci approvati dal Centro, saranno rimborsate. </p><p>Io sono a disposizione per qualsiasi consiglio o aiuto che io possa dare per la riuscita di questa attività che mi sta moltissimo a cuore. Desidererei essere informato con precisione e frequenza di quanto si fa, delle difficoltà che si incontrano, delle speranze che si possono concepire. </p><p>Sono sicuro che darai a quest’opera tutta la tua intelligente operosità lavorando con spirito di sacrifizio, in questo importantissimo settore della vita della Fuci, della quale in quel modo si assicura la continuità e la necessaria espansione, che è caratteristica degli organismi sani e vitali. </p><p>Per quanto farai voglio ti giunga, fin da questo momento, il ringraziamento mio più sentito, espressione della mia viva riconoscenza. </p><p><span id="mention-49" class="mention person" about="AldoMoro">Aldo Moro</span></p><h3>Il Congresso</h3><p><em>In vista del XXV congresso nazionale della Fuci, in programma a Roma dal 7 al 12 settembre 1939, Moro, nominato presidente centrale al termine della riunione della commissione cardinalizia del 25-26 luglio, chiarisce l’importanza dell’appuntamento per i responsabili e per la realizzazione degli obiettivi del più ampio programma associativo. L’articolo è pubblicato in «Azione fucina», XIII, 1939, n. 24, 6 agosto, p. 1.</em></p><p>L’avvicinarsi del Congresso Nazionale ridona alla vita della Fuci, dopo un breve riposo, il suo ritmo intenso; dovunque è una attesa lieta e piena di desiderio per il prossimo incontro degli Universitari Cattolici Italiani. La possibilità che abbiamo di sentirci vicini, quanti viviamo lavorando per lo stesso ideale, in una fraterna comunione di spiriti, anche se centinaia di chilometri ci dividono, sembra insufficiente in questi giorni che sanno l’attesa impaziente di un incontro che avvicini realmente i Fucini d’Italia. Sicché mi pare che un incontro effettivo, sia pur limitato a pochi giorni, abbia una sua ragion d’essere e una sua funzione, che saranno poi la ragion d’essere e la funzione del Congresso. Anche, del resto, nei piccoli Convegni di quest’anno, nella serenità gioiosa che li ha caratterizzati, si è sempre potuto cogliere questo senso di insoddisfazione per non aver vicini gli altri amici, assenti in quella occasione per necessità di cose. E si è atteso il Congresso, l’incontro più vasto e, proprio per questa sua vastità, più completo ed efficace.</p><p>***</p><p>Una vastità, però, che non vale quasi affatto per il rilievo quantitativo, ma per la completezza delle esperienze della nostra vita di preghiera e di studio che in esso si raccolgono e compongono, per operare secondo le proprie possibilità. Son tutte le nostre cose che vengono portate nella luce di un esame completo, non solo nelle adunanze di cui è caratteristica specifica la valutazione, ma pure in tutte le altre, in cui la valutazione è implicita e appare velata dall’interesse immediato per l’atto di vita cristiana o per l’affermazione di cultura che si compie in quel momento e che può farne dimenticare il valore nella nostra vita di organizzazione. Eppure proprio allora, nella serietà dello studio e della discussione, nella preghiera che ci unisce dinanzi al Signore è il valore della Fuci che si afferma, mentre assumono rilievo, di fronte agli ideali di questa, le direttive concrete e i mezzi di formazione specifici messi a disposizione del giovane. Sicché c’è dato giudicare della validità delle nostre forme di vita, sulla base della loro rispondenza nell’animo dei giovani, della loro attitudine a soddisfare di questi le esigenze della vita spirituale e culturale.</p><p>Una prova che può e deve essere un controllo, tendente a seguire queste, quali si rendono chiare sopratutto in questi momenti in cui l’anima del giovane, forse più che a questo stesso si apre a coloro che hanno il compito di controllarne gli atteggiamenti, per dirigerli conforme ai nostri fini di formazione. Il Congresso perciò, nelle sue manifestazioni, in quanto siano sentite come vitali, costituisce una fondamentale giustificazione della Fuci in quanto organo di formazione degli universitari nel nostro particolare momento storico; e insieme il mezzo per adeguare il nostro organismo alle nuove necessità sorgenti nella classe degli studenti. Perciò con esso termina un anno di lavoro e un altro prende inizio.</p><p>***</p><p>Ma non è soltanto questa, di accertamento ed eventualmente di critica e di ricostruzione, la funzione del Congresso. Esso deve ancora venire incontro alla esigenza di una sempre più completa adeguazione individuale, di singoli e di Associazioni, a direttive e forme di vita, forse prima non comprese del tutto nel loro spirito e non attuate compiutamente, o per questo difetto di comprensione, o per una certa naturale insufficienza dell’azione realizzativa di fronte ad ideali di cui pure si sente tutta la bellezza. Il Congresso è strumento efficace per una necessaria rettificazione di posizioni. Il campo di indagine resta ugualmente vasto: tutta la Fuci posta in piena luce in questo incontro. È l’osservatore che è cambiato, non più il solo dirigente, con le sue particolari responsabilità, ma tutti i Fucini con le loro responsabilità generiche, ma precise. È la Fuci stessa che si ripiega su di sé per esaminarsi, offrendosi a ciascuno la possibilità di un’adeguazione all’esigenza del tutto, di una sincronizzazione con le altre ruote che fanno muovere l’organismo. Ogni fucino è portato ad inserirsi in questo in modo personalissimo. È un inserimento che si compie innanzitutto nella forma di una adesione razionale a talune direttive necessarie per l’attuazione dei nostri ideali, direttive che si esprimono chiare nella loro struttura e nella loro ragion d’essere nelle giornate del Congresso. Ancora, è lo svilupparsi di una maggiore comprensione delle possibilità e dei doveri che incombono alle personalità individuali, una più chiara coscienza del significato e del valore che nel tutto hanno i singoli, la cui posizione può essere facilmente scambiata per passiva e irresponsabile. È infine l’appropriazione di una altrui esperienza feconda di vita. È un esame, questo, che i Fucini faranno con spirito di umiltà e carità.</p><p>***</p><p>E in questo medesimo spirito essi saranno chiamati a vivere il Congresso in un altro aspetto diverso da questo, negativo prima, ricostruttivo poi; saranno chiamati cioè a sentire la propria responsabilità, in quanto elementi che contribuiscono alla costituzione e allo sviluppo dell’organismo, ad assumere perciò, in perfetta umiltà, la posizione di un oggetto di osservazione, per dare, nell’atto in cui si riceve il contributo dell’altrui esperienza di vita, a loro volta il proprio contributo di esperienza di vita cristiana e fucina.</p><p>In questa posizione duplice, caratteristica della vita associativa e che il Congresso fa distintamente sentire, in questo spirito di disciplina, e quindi di adeguazione al tutto, e insieme in questo spirito di iniziativa personale e di personale responsabilità, il Congresso completa la sua opera di formazione, sviluppando la personalità sociale del Fucino. Il quale riporta la propria posizione all’altrui, e l’altrui alla propria, ricavandone un senso più vivace di responsabilità e un più profondo interessamento per le cose della sua Associazione.</p><p>Vissute con questo spirito serio e pensoso, purificate delle loro manchevolezze per questo sforzo umile e tenace di migliorarle e di migliorarsi, le manifestazioni del Congresso, siano il Sacrificio della Messa o riposanti meditazioni nella penombra mistica delle Chiese, siano studio attento e discussione vivace di interessanti argomenti, presentano la Fuci nella sua bellezza o almeno nel suo sforzo tenace di perfezione. Ciò che varrà a impegnare in pieno la nostra responsabilità e insieme a ritemprare i nostri animi, a rendere più ferma la nostra volontà di vivere nella Fuci, secondo i suoi ideali, lo spirito della Chiesa di Gesù Cristo.</p><p>ALDO MORO</p><h3>Con il Papa</h3><p><em>Moro spiega la ragioni della scelta della sede del congresso della Fuci a Roma. Sottolinea il solido e doveroso legame spirituale dell’associazione con il pontefice, del quale esalta la missione universale di pastore. L’articolo è pubblicato in «Azione fucina», XIII, 1939, n. 26, 27 agosto, p. 1.</em></p><p>Che il XXV Congresso delle Associazioni Universitarie di Azione Cattolica sia tenuto in Roma, centro del mondo cristiano e sede del Vicario di Cristo, mi pare cosa piena di significato. E va subito notato che non il caso ha portato a questa scelta, ma una esatta valutazione del valore particolare che il Congresso avrebbe assunto in questo ambiente; valutazione che i dirigenti dell’Assemblea Federale hanno compiuta, facendosi interpreti dell’animo di tutti. Si è voluto il Congresso a Roma, per rendere omaggio devoto a S.S. Pio XII<sup><a href="#footnote-218" id="footnote-ref-218">[217]</a></sup> nel primo difficile anno del Suo Pontificato, per tenere, prendendo occasione dal fausto inizio, la nostra assemblea nazionale nel centro vitale direttivo della Chiesa.</p><p>È opportuno ora, alla vigilia del nostro incontro, pensare un momento al valore e al significato del Congresso di Roma affinché ognuno, portando a questo il contributo indispensabile della sua personalità, sappia ispirare a questa idea la sua spirituale partecipazione affinché ognuno sappia adeguarsi al tono d’insieme, in modo da vivere il Congresso in questo suo particolare valore, che è pur esso una grazia del Signore che dobbiamo accogliere e valorizzare, con personale corrispondenza, nella nostra intimità.</p><p>***</p><p>Mi sembra che l’alto motivo ispiratore dell’adunanza di Roma sia perciò la fedeltà e l’amore alla Persona Augusta del Capo della Chiesa.</p><p>Il Papa è il Capo della Gerarchia, il Vicario dello stesso Gesù Cristo nella direzione della mistica unione di tutti i Cristiani.</p><p>Idea di potere, questa, che richiama naturalmente alla legge che ne costituisce la fondamentale giustificazione e la ragione ideale. Sicché finiremmo per oscurare la chiara realtà delle cose, se non sentissimo quel potere quale presidio della legge di vita che Cristo ha dato all’uomo e che si svolge nella storia, trovando attuazione nella vita personale di ciascuno ispirata agli ideali che Cristo ha additato. Legge, sappiamo, di amore, e perciò ben lontana dal dare a chi vi aderisca un senso pesante di costrizione e di sofferenza: giogo soave che ci libera dalla servitù del sentirci assoluti e sufficienti, noi che siamo condotti ogni momento a paragonare la nostra contingenza e finitezza alla necessità e infinità di Colui che ci ha creati; che ci libera dalla triste possibilità di costruire, su questo errore, tutta la nostra vita intorno a noi stessi, togliendole i vasti orizzonti ideali in cui si respira l’atmosfera dell’infinito.</p><p>Il Papa ci appare promotore, per divino mandato, del nostro destino di soprannaturale grandezza e felicità. Nel Suo grande cuore trova posto la sollecitudine ansiosa di tutte le Chiese e di tutti i fedeli. Egli sente, rappresentante di Cristo, il palpito del Buon Pastore per tutto quello che è del regno del Signore, e si rivolge, con tutta l’anima e con tutta l’azione, a raccogliere, ammonire, indirizzare, invitare alla santificazione che è vita. Nel pallore ieratico del Suo volto Egli ha il segno del quotidiano trascendere le piccole idee e le misere realtà della vita, per vivere, al disopra di queste, la Sua divina missione. E nella Sua missione e nella Sua vita è spiritualmente presente, oggetto della stessa sollecita cura, ciascuno di noi. Per ciascuno di noi il Papa prega, e nel Sacrificio che Egli offre è un vasto atto di amore che abbraccia tutta l’umanità, la società cristiana, e nel quale noi siamo spiritualmente presenti con i nostri bisogni, i nostri doveri che dobbiamo adempiere bene, i nostri ideali. A ciascuno di noi il Papa insegna, per indicare le verità di cui dobbiamo vivere facendo di queste supreme direttive per la nostra azione. A ciascuno di noi il Papa comanda con comandamento di amore, per garantirci per il nostro destino contro le nostre stesse debolezze e possibilità di ripiegamento. In un certo senso, come Gesù, è il Capo e Padre investito di un potere di amore verso i figli sparsi per tutta la Chiesa.</p><p>Ed allora è naturale che, sentendoci figli di uno stesso Padre, membri di una stessa Chiesa universale, sotto lo stesso Capo visibile, debba finalmente vibrare in noi la vita della Chiesa universale e, in relazione a questa, noi si debba esser condotti a considerare nel suo giusto valore la cara intimità del nostro incontro amichevole e familiare. Il quale non deve essere fine a se stesso, ma deve aiutarci ad assumere la nostra posizione di responsabilità in tutto e per tutto, il Corpo Mistico di Cristo, nella importante vocazione intellettuale cui il Signore ci ha chiamati.</p><p>***</p><p>Noi sentiremo queste cose nei giorni del Congresso; sentiremo la nostra vita nella Chiesa stando vicini al Papa e a Lui saremo grati di questo che Egli ci avrà detto con la Sua sola presenza. E al Papa porteremo questa nostra comprensione e questa nostra adesione: cioè non solo un entusiasmo giovanile, pericoloso per la sua dipendenza da situazioni contingenti e stati d’animo particolari, ma il nostro amore convinto, per sentirci così tutti quanti presenti al Suo cuore nella lotta quotidiana della vita cristiana, per vedere in Lui Chi addita e illumina il cammino del dovere che vogliamo percorrere. Ascolteremo con questo animo l’alta parola che Egli si degnerà d’indirizzarci e la conserveremo nei nostri cuori come direttiva sicura e autorevole della nostra azione quotidiana.</p><p>ALDO MORO</p><h3>Il Congresso</h3><p><em>Il XXV congresso nazionale della Fuci si svolge a Roma, presso il Pontificio ateneo lateranense, dal 7 al 12 settembre 1939, a pochi giorni dallo scoppio della seconda guerra mondiale, con l’invasione tedesca della Polonia il 1° settembre e la dichiarazione di guerra alla Germania da parte del Regno Unito e della Francia il 3. Moro traccia un bilancio dell’assise in quel frangente in «Azione fucina», XIII, 1939, n. 28-29, 24 settembre, p. 1.</em></p><p>Questo XXV Congresso Fucino mi pare sia stato caratterizzato da un grande raccoglimento, da un profondo senso di serietà, da una coscienza più piena del valore del nostro incontro annuale e delle singole manifestazioni, tutte importanti e significative, in cui esso si concreta. L’essere stato convocato, quando già era vivissimo il timore che esso non potesse essere tenuto e questa quasi certezza aveva indotto ad una valutazione più esatta del suo valore, come avviene per le cose che stanno per perdersi, aveva diffusa in tutti i partecipanti la convinzione che il poterlo vivere dopo tanta incertezza, fosse una grazia specialissima che il Signore faceva alla Fuci e a ciascuno di noi in questo grave e delicato momento; che a tutti perciò incombesse il dovere di non disperdere nulla, assolutamente nulla, di questa grazia. Non disperdere nulla con il vivere tutte le manifestazioni del Congresso, anche quelle apparentemente di minor rilievo, con spirito di attenzione e con vivo personale interessamento; con il sentire profondamente i momenti essenziali del Congresso, lo spirito di raccoglimento e di religiosità, la ricerca umile, attenta, paziente per una conquista intellettuale che fosse guida alla vita.</p><p>Così il nostro spirito, altra volta, forse, distratto un poco da altre cose accessorie, convergeva con spontaneità naturale verso questo nucleo essenziale della manifestazione e si disponeva a favorire con slancio personale questo magnifico arricchimento di vita religiosa e intellettuale. Questa attenzione, questo interessamento, questo spirito di adesione hanno largamente compensata la contrazione delle discussioni determinata dal minor numero degli intervenuti e dalla mancanza di taluni degli elementi migliori. L’approfondimento dei temi presi in esame è stato quasi completo; la partecipazione dei Fucini alla conquista della verità veramente generale.</p><p>La preghiera del mattino e della sera ci raccoglieva quest’anno ancora più composti ed attenti, ancora più compresi del valore della vita cristiana, in una più piena filiale unione al Signore. Quanto si veniva dicendo durante le giornate nelle diverse adunanze veniva rivissuto in modo particolare e personalissimo da ciascuno ai piedi dell’altare. L’idea acquisita intellettualmente trovava proprio allora rispondenza profonda nel nostro spirito. Quel che era stato detto, forse apparso dapprima un po’ al di fuori di noi, come qualche cosa di esterno che non sapeva ancora comunicarsi all’intimità del nostro essere, diveniva cosa nostra, quando, chini umilmente dinanzi al Signore, lo pregavamo, perché parlasse al nostro cuore, perché ci facesse sentire nel loro pieno valore quelle magnifiche cose, perché le traducesse per ciascuno di noi in una direttiva personale di vita, perché nulla restasse, di quanto avevamo sentito, vuota conquista intellettuale, ma tutto avesse per noi un significato nello svolgersi irrefrenabile delle nostre energie, nel dinamismo necessario della nostra vita. E Lo pregavamo ancora di farci vivere davvero la nostra responsabilità, di Fucino o di Dirigente non importa, di farcela sentire non come un di più, ma come un modo di essere della nostra vita cristiana, essenziale a questa e da questa indissolubile. La grazia del Signore lavorava in noi in quei momenti e la nostra umile e calda preghiera non restava inascoltata. Allora la giornata del Congresso diveniva veramente nostra; allora e solo allora sentivamo di averla compiutamente vissuta.</p><p>E il rifluire in quegli istanti di tutta la nostra vita che trovava chiarimento e sistemazione in quest’atteggiamento del nostro spirito adorante il Signore, ci faceva sentire la preghiera non come qualche cosa di staccato dalla nostra vita, come una casella buona a classificare alcune occupazioni della giornata, ma come la vita stessa nella sua interezza, sentita vicino al Signore, diretta da Lui, offerta a Lui in tutte le sue manifestazioni. Perché poi, noi lo sentivamo, questo arricchimento della nostra vita spirituale si sarebbe rifratto appunto nella vita di ogni giorno, che avremmo vissuta, momento per momento, in questo medesimo spirito di unione cosciente al Signore, come una continua offerta a Lui, nella luce chiarificatrice scaturita da quel momento di mistico raccoglimento.</p><p>Quando ci siamo separati, nella tristezza del distacco c’era pure una gioia: di sentirci dopo il Congresso più amici di prima, di saperci comprendere allora più pienamente che mai. Sentivamo di concordare nelle idee non solo, ma di essere avvicinati e accomunati da una medesima azione di grazia che aveva operato in noi, rendendo più saldi i nostri legami di fraternità. Sentivamo che sarebbe stato bello continuare a lavorare insieme così vicini, così convinti ed entusiasti. Ma avvertivamo pure che la vita invece ci chiamava a vivere quelle cose ciascuno al proprio posto di responsabilità, che ciascuno di noi doveva dare luce e calore, che la nostra grazia particolare non doveva restare chiusa in noi, ma essere partecipata ai nostri compagni. Abbiamo sentito allora che il Congresso continuava nel dovere che ormai ritenevamo necessario assumere, disperdendoci per l’Italia, di dare agli altri questa nostra magnifica pienezza di vita.</p><p>ALDO MORO</p><h3>Serenità</h3><p><em>All’inizio del nuovo anno accademico, a un mese dallo scoppio della seconda guerra mondiale in Europa e mentre si conclude la campagna di Polonia, Moro suggerisce raccoglimento e un più serio e motivato impegno da parte dei fucini in un editoriale pubblicato in «Azione fucina», XIII, 1939, n. 30, 8 ottobre, p. 1.</em></p><p>Il precipitare degli avvenimenti politici europei verso una nuova guerra, esplosa proprio alla vigilia del Congresso di Roma, non ha impedito che la Fuci tenesse anche quest’anno il suo Congresso Nazionale. Sono state tagliate via, nettamente, senza inutili rimpianti, le esuberanze goliardiche, pur tanto care al nostro cuore; ma il Congresso è stato tenuto, tra la meraviglia un po’ compatente di qualcuno che sembrava non comprendere che cosa significasse, in quell’ora di dolore, un’adunanza di studenti universitari. Ma noi, che il Congresso abbiamo vissuto ogni giorno, in tutte le sue manifestazioni, quest’anno, con una maggiore serietà e pensosità, non sembravamo affatto meravigliati di trovarci riuniti, noi, piccola oasi di pace, in un mondo in subbuglio. Era per noi troppo naturale che, proprio in quell’ora che invitava ad una meditazione più profonda, che aveva un richiamo particolarmente insistente alle idee che spiegano la vita in tutte le sue vicende non sempre liete, si sentisse il bisogno di raccogliere insieme le nostre esperienze culturali e spirituali. Per cercare di capire insieme, nell’aiuto della luce infinita, l’intrigo di questo mondo, che sarebbe così facilmente chiarito nel piano delle idee e risolto in una superiore armonia in quello della realtà, solo che si avesse riguardo a certi fondamentali valori della vita, ai principii supremi che la Chiesa, depositaria della verità, addita al mondo convulso come generatori di pace e di soddisfazione per tutti. Per sentirci più forti, così insieme, nella Fede che rischiara l’avvenire anche il più fosco e dà serenità alla vita in qualsiasi contingenza. Ed eravamo appunto sereni, tra tanta inquietudine, per questa magnifica grazia della Fede che ci sorreggeva con maggior vigore in quel momento di crisi.</p><p>Ora un anno di lavoro sta per incominciare, mentre vi è ancora tanto oscuro in questa travagliata storia che viviamo, mentre c’è ancora tanto odio e tanta incomprensione nel mondo.</p><p>Malgrado questo, la Fuci riprende silenziosamente, serenamente la sua fatica, formula i suoi programmi di lavoro, dispone dirigenti e soci al loro posto di responsabilità. Nessuno si meraviglierà di questo atteggiamento, noi crediamo, troppo chiaro, per chi abbia una formazione e un po’ di consuetudine alle nostre cose, nella ragione che lo determinano [sic] e lo spiega.</p><p>Innanzi tutto noi sentiamo ancora una volta che il serio lavoro di formazione cui ci dedichiamo ed il nostro sforzo di vivere più pienamente che si possa la vita di studenti cristiani, atteggiamenti fondamentali, questi, della nostra opera, non sono fuori di quest’ambiente dolorante e preoccupato, ma s’intonano ad esso in modo perfetto. Si intonano per lo stesso carattere religioso delle nostre cose. Si intonano ancora, perché noi vogliamo che tutto questo non sia affatto un mezzo per estraniarci dalla realtà dolorosa, che non è solo una situazione anormale della società, ma una situazione anormale della Chiesa, che soffre in un così largo settore dei suoi membri in lotta, senza che gli altri, anche apparentemente lontani, possano esimersi dal partecipare al dolore di tutto il Corpo Mistico di Cristo. Ed è per questo che il nostro lavoro avrà quest’anno un carattere di particolare raccoglimento e sarà, in tutti i suoi momenti, anche in quelli più banali, espiazione offerta al Signore e preghiera umile e ardente per la pace del Suo popolo contristato.</p><p>L’avvenire è nelle mani di un Signore infinitamente buono.</p><p>ALDO MORO</p><h3>La relazione sulle attività della Fuci nell’A.A. 1938-39 fatta dal Presidente Centrale, <span id="mention-50" class="mention person" about="AldoMoro">Aldo Moro</span>, al Congresso</h3><p><em>Nella relazione al XXV congresso nazionale di Roma, tenuta l’11 settembre presso il Pontificio ateneo lateranense, Moro presenta il quadro delle attività della Fuci in ambito ecclesiale, universitario e formativo. Traccia un bilancio del lavoro svolto, indica i limiti e le risorse dell’impianto organizzativo, offre una sua valutazione dei compiti e degli obiettivi futuri dell’associazione. La relazione è pubblicata in «Azione fucina», XIII, 1939, n. 30, 8 ottobre, pp. 2-4.</em></p><p>La Relazione del Consiglio Superiore tenta quest’anno di sistemare organicamente le nostre attività in quattro fondamentali categorie, determinate in base ai diversi ambienti, nei quali e per i quali si svolge la nostra azione: tali la Chiesa, l’Università, la professione, infine la Fuci stessa nella sua vita intima. S’intende bene che i confini tracciati tra queste categorie non sono molto netti né del tutto naturali, in quanto sono segnati mediante accentuazione volontaria di un motivo che non è esclusivo, ma al quale si intende dare importanza fondamentale. Così per esempio, tutte le nostre attività che si svolgono nella Università e per l’Università, rientrano pure senza dubbio nella categoria delle attività della Fuci di fronte alla Chiesa, in quanto è l’Università un settore particolarmente qualificato del Corpo Mistico<sup><a href="#footnote-219" id="footnote-ref-219">[218]</a></sup>. D’altra parte, tutte le attività che noi poniamo in essere finiscono, direttamente o indirettamente, per rappresentare una presa di posizione della Fuci di fronte a se stessa; in un certo senso tutto quello che facciamo costituisce svolgimento normale della nostra vita di Associazione, quello che diamo ai nostri compagni è cosa che diamo anche a noi stessi. Nondimeno mi pare vi sia una utilità in questa divisione, la quale sembra del tutto aderente alla vita reale e tien conto degli ambienti specifici, con loro particolari caratteristiche ed esigenze, nei quali svolgiamo la nostra azione. Cosicché la relazione non ha una funzione meramente valutativa in senso generico, ma segna anche con netta precisione le direzioni nelle quali dobbiamo agire. Potremmo dire che non è qui presentata la Fuci in ben ordinate caselle organizzative, ma che essa vien fuori viva dalle esigenze che Chiesa, Università, professione e organizzazione pongono a coloro che vengono chiamati a questa particolare vocazione di Azione Cattolica.</p><p>E mi pare utile, a questo punto, rilevare che la relazione deve assumere e va in effetti assumendo sempre più un netto carattere formativo, avvantaggiandosi, così in sede di esposizione come in sede di discussione, della esperienza ogni anno più ricca dei singoli fucini, profilando nettamente le ragioni ideali della nostra azione, indicando le mete vicine e lontane del nostro lavoro, raccogliendo in sintesi, il più possibile armonica e completa, tutte le nostre cose, presentando la Fuci nella molteplicità dei suoi compiti e dei suoi mezzi di vita, mostrando la organica compattezza delle nostre attività, la insostituibilità anche di elementi che sembrano di minor rilievo, inserendo tutto il nostro lavoro nello spirito che deve animarlo, che è di serietà e di sopranaturale [sic] elevazione, evitando così che sia perduto, sia pure in minima parte, il tono che desideriamo sia dato a tutte le nostre cose.</p><p>La Fuci di fronte alla Chiesa</p><p>Cominciamo col prospettare le attività della Fuci con riguardo alla Chiesa, attività le quali rappresentano appunto il suo inserimento nell’ambito del Corpo Mistico. Tra queste è in prima linea la S. Messa universitaria, anche se essa va opportunamente ricompresa pure tra le attività della Fuci come organo di formazione e di vita religiosa di fronte all’ambiente universitario. In effetti il Sacrifizio della Messa, con la sua naturale continuazione, la Comunione Eucaristica, è l’atto massimo di partecipazione alla vita della Chiesa, la quale vive fondamentalmente nel Sacrifizio offerto ogni giorno a Dio per la continua redenzione del mondo. La Fuci, la quale vuol essere nella pienezza di questa vita, compie la sua adesione con questo fondamentale atto cristiano, che raccoglie intorno al Sacerdote celebrante la Fuci in quanto Fuci e con essa il mondo universitario che la Fuci rappresenta per intero in ogni sua manifestazione religiosa nell’ansia costante di avvicinarlo a Dio. Offerta, questa, di un particolare ambiente sociale, che però non si estranea (e non potrebbe farlo senza negare il carattere universale del Sacrifizio) dal resto del Corpo Mistico.</p><p>Quest’anno sono state organizzate trentatré Messe Universitarie nelle Associazioni su trentanove che hanno risposto: otto nei Segretariati su ventidue. Per lo più la Messa Universitaria viene celebrata in comune dalle Associazioni maschile e femminile.</p><p>Di fronte all’anno scorso si ha un leggero aumento delle Messe organizzate dalle Associazioni, una diminuzione invece di quelle organizzate dai Segretariati. In genere pare che nelle piccole sedi la Messa non sia ancora del tutto sentita nel suo fondamentale valore, mentre nelle grandi sedi, malgrado la comprensione talvolta perfetta, notevoli difficoltà di organizzazione si oppongono al raggiungimento pieno dei nostri obbiettivi. Si spiega così come vi sia una certa larghezza per quanto riguarda il criterio di partecipazione e come molto spesso vengano a partecipare alla Messa Universitaria anche studenti medi. Questo, se costituisce certo un’incrinatura nel carattere universitario delle nostre attività, mi pare tuttavia debba essere consentito, se da tale allargamento nella cerchia dei partecipanti può derivare l’esistenza o meno di una Messa Fucina. Alcune difficoltà sono più facilmente eliminabili, e sono quelle opposte dagli stessi fucini, talvolta troppo attaccati alle loro abitudini e tradizioni. Su questo punto occorre perciò richiamarsi al senso di responsabilità dei singoli fucini, i quali devono sforzarsi con un interessamento pensoso, di cogliere il valore delle attività che vengono loro proposte e di comprenderne appieno lo spirito. Se al principio della vita fucina la Messa Universitaria può sembrare non assolutamente essenziale, la disciplinata accettazione di questa forma iniziale porterà in fine, ne sono sicuro, ad una piena comprensione del suo fondamentale valore. Altra difficoltà è data dall’esodo degli studenti dalla sede universitaria nel giorno di domenica. Ma questo dovrebbe favorire la Messa dei Segretariati, almeno in una certa misura. D’altro canto bisogna riconoscere che il più delle volte la nostra Messa non è veramente universitaria, ma fucina. A questa realizzazione si oppongono difficoltà notevoli di organizzazione. Innanzitutto c’è la difficoltà di far celebrare la S. Messa in un’ora che consenta di fare la Comunione<sup><a href="#footnote-220" id="footnote-ref-220">[219]</a></sup>, ma che riesce scomoda ai più, e in un ambiente raccolto che resta assai spesso fuori dei luoghi abitualmente frequentati dalla classe degli universitari. Ancora da notare che in questi casi si svolge con maggiore difficoltà l’opera di persuasione individuale, la quale trova nei fucini propagatori meno convinti ed efficaci, mentre coloro cui ci si rivolge sentono un tale richiamo assai meno che un invito a partecipare ad una attività culturale o anche formativa. Giocano qui, con maggiore forza che per i fucini, ragioni di tradizione e di abitudine, quando non si tratti addirittura di indifferenza o insofferenza per quest’atto fondamentale della vita cristiana, di cui non si comprende a pieno il valore. Indicare rimedi, specie da un punto di vista generale, è cosa estremamente difficile. Si potrà e si dovrà innanzi tutto fare più attiva opera di persuasione da parte dei fucini per una più chiara coscienza del valore di queste cose. Un rimedio, poi, che non sana il male, ma può essere opportunamente adottato per ragioni contingenti, è la separazione della Messa Universitaria da quella propriamente fucina, venendo celebrata ognuna di queste nell’ora e nell’ambiente più adatti per coloro che debbono parteciparvi. Nel caso che si scelga questa via, mi pare che nostro intento debba essere quello di ottenere che la partecipazione alla nostra Messa sia per gli universitari mezzo per vivere questa nel suo profondo significato attraverso la comprensione della magnifica liturgia della Chiesa. Si insista perciò a che gli universitari seguano la Messa con gli appositi libretti e si faccia in modo che sia tenuta per essi una apposita omelia che senta e soddisfi le esigenze della loro vita spirituale di universitari. Ma resti ben chiaro che è questa una soluzione di ripiego, da accettare finché non si possa fare altrimenti, ma che non deve in alcun modo diminuire il nostro sforzo intenso di realizzare una Messa Universitaria nel senso pieno della parola.</p><p>Qualora la Messa universitaria non possa essere celebrata e non possa neppure organizzarsi quella fucina, si raccomanda di tenere di tanto in tanto, con una periodicità da stabilirsi secondo le diverse esigenze locali, una Messa sociale, che raduni di tanto in tanto in familiare intimità i fucini in questo atto fondamentale di culto, il che varrà, come l’esperienza conferma, a cementare lo spirito di unione nell’ambito dell’Associazione. Mi pare infatti che non ci sia mezzo migliore di questo per far sentire ai fucini la loro unità di vita e di fede.</p><p>Circa il modo di celebrare la S. Messa, è raccomandabile di farla precedere, come avviene ormai in moltissime Associazioni e Segretariati, dalla recita di Prima<sup><a href="#footnote-221" id="footnote-ref-221">[220]</a></sup>, di farla seguire liturgicamente, di far tenere durante la S. Messa una omelia che dia, se possiamo dire così, il tono alla vita spirituale di tutta la settimana.</p><p>* * *</p><p>Circa l’influenza della Messa sulla Pasqua Universitaria, va rilevato che per quasi concorde affermazione di tutte le Associazioni essa è stata scarsissima. Il che è probabilmente conseguenza del carattere più fucino che universitario della Messa che abbiamo or ora rilevato. Invertendo i termini si potrebbe parlare di influenza della celebrazione della Pasqua Universitaria sulla Messa. E a questo proposito io crederei che una intelligente propaganda durante i giorni della Pasqua di fronte alle masse universitarie con le quali si ha in questo caso un facile, eccezionale contatto, dovrebbe riuscire ad avvicinare alla nostra Messa un più largo numero di compagni di Università.</p><p>Un’altra forma di attività caratteristica della nostra posizione di fronte alla vita della Chiesa è l’attività liturgica, che ha mosso da qualche anno a questa parte i primi timidi passi nella Fuci ed è venuta guadagnando terreno per la comprensione e l’adesione sempre più piena da parte dei fucini. Così noi possiamo sentirci più vivacemente uniti alla vita della Chiesa della quale la liturgia, in senso largo è la forma più perfettamente espressiva: e precisamente nella nostra preghiera ufficiale della Chiesa come tutto sociale, con un particolare suo valore dichiarativo del pensiero e della direttiva di vita della Chiesa stessa. Io guarderei questa attività liturgica innanzi tutto quale concreta partecipazione della Fuci alla preghiera liturgica, come nella Recita di Prima e dei Vespri<sup><a href="#footnote-222" id="footnote-ref-222">[221]</a></sup>, nella partecipazione alla Messa seguita liturgicamente e in altre meno rilevanti manifestazioni; lati importanti, questi, che vanno rilevati perché indicano una viva comprensione dello spirito della Chiesa e del valore delle forme sociali di preghiera che essa ci propone. D’altro canto la Fuci si è ripiegata in uno studio diretto alla comprensione sempre più profonda del significato di queste forme liturgiche e in genere del valore totale della liturgia nella vita cristiana. Qualche esperimento di gruppi di studio<sup><a href="#footnote-223" id="footnote-ref-223">[222]</a></sup> di liturgia è stato tentato qua e là; così pure sono state tenute lezioni di carattere più o meno generale. Va raccomandato uno sviluppo sempre maggiore di questo approfondimento intellettuale in forma di gruppi di studio, che si inseriscano organicamente nelle altre forme di attività culturale, e tendano a presentare periodicamente ai fucini il ciclo liturgico come si svolge durante l’anno ecclesiastico.</p><p>Mi pare che un attento esame delle diverse feste dell’anno della Chiesa, che hanno tutte un significato profondo e assolvono una fondamentale funzione di educazione della nostra vita spirituale, debba riuscire a sincronizzare, in modo sempre più perfetto, com’è nei nostri desideri, il ritmo della vita cristiana di ciascun fucino con l’organico svolgersi della vita della Chiesa, e a far penetrare nel nostro animo l’insegnamento di vita che la Chiesa dà, non solo dalla cattedra, ma anche nei suoi atti di culto e nelle preghiere. S’intende bene che la nostra simpatia per la vita liturgica non vuol essere affatto esclusione di altre forme di pietà (Rosario, Ora di Adorazione, pratica del Primo Venerdì<sup><a href="#footnote-224" id="footnote-ref-224">[223]</a></sup>) che restano tutte libere e sono vivamente raccomandate.</p><p>* * *</p><p>Inserirei in questa medesima categoria di attività quelle caritative, la S. Vincenzo e l’Apostolato del mare<sup><a href="#footnote-225" id="footnote-ref-225">[224]</a></sup>, pur dovendosi notare che esse hanno un tipico valore formativo, sicché rappresentano attività fondamentali nella vita della Associazione considerata in se stessa. Ma mi sembra che nella loro essenza propria esse riflettano un nostro atteggiamento di fronte alla Chiesa, nel suo essenziale momento della fraternità che congiunge tutti i membri del Corpo Mistico, ad alcuni dei quali la vita ha riserbato una sorte meno lieta, mentre noi li sentiamo vicinissimi per il vincolo intimo della stessa figliolanza divina, per il comune destino di vita soprannaturale. Sotto questo profilo mi pare che risalti l’importanza fondamentale di queste nostre attività, le quali, mentre costituiscono il mezzo migliore per rompere la tendenza all’isolamento propria della nostra vocazione intellettuale, e sono perciò manifestazioni di una squisita sensibilità sociale, costituiscono anche e sopratutto espressioni della nostra sensibilità di membri del Corpo Mistico per tutto l’organismo divino di cui facciamo parte. D’altra parte queste attività che sono tra le più sentite nella vita fucina, compiono una utilissima funzione di educazione cristiana e di affiatamento nell’ambito della Associazione. Mi pare opportuna a questo proposito la raccomandazione di non acquietarci nelle mete conquistate, ma di cercare invece un sempre maggiore sviluppo di tali attività, sopratutto attraverso una attenta opera di educazione di coloro che, entrati adesso nella Fuci, debbono sentire ancora il valore di queste cose. Va lasciata poi la maggiore libertà nella ricerca di altre forme di attività caritativa, talvolta più sentite in un particolare ambiente, restando fermo il valore generale che all’attività caritativa in sé considerata dev’essere attribuito.</p><p>Nella pienezza della vita della Chiesa è infine l’attività missionaria sicché il nostro sforzo di sentire, come permettono le nostre possibilità intellettuali, il problema missionario, mi pare sia pure un tipico modo di inserirci nella vita della Chiesa. La quale è presente con la sua azione nel campo ancora così vasto dell’umanità che non ha ricevuto la parola vivificatrice del Cristo, nello sforzo quotidiano di attuare in tutta la terra la pienezza del regno di Dio; lavoro, questo, al quale sono impegnati tutti i cristiani i quali devono sentire questo problema come problema della loro stessa vita spirituale, e aver presente in questa, sopratutto nella preghiera, tutte le anime destinate alla redenzione.</p><p>In nessun punto la Chiesa è così attiva, viva, presente come in questo dove essa propriamente non esiste ancora. Sicché appare indubbio che lo sforzo di sentire e di vivere anche, poi, in qualche misura, questa azione tenace è pienezza di vita nell’ambito della Chiesa.</p><p>Il nostro lavoro si è concretato in parte nella forma di una partecipazione sia pure limitata, all’attività missionaria, come nella raccolta di oboli per il necessario finanziamento dell’attività missionaria o in altre concrete forme di aiuto a questo lavoro. Un’altra direttiva della nostra azione è quella della preghiera organizzata in Associazione secondo specifiche intenzioni missionarie. Tale è fondamentalmente la Messa celebrata nella giornata missionaria<sup><a href="#footnote-226" id="footnote-ref-226">[225]</a></sup> secondo questa particolare intenzione e altre iniziative prese qua e là nelle associazioni, come i turni delle comunioni quotidiane attuati a Firenze e altre di minore importanza. Ma essenzialmente, in aderenza al suo carattere proprio, la Fuci ha cercato di far conoscere il problema missionario nei suoi aspetti complessi e tutti interessanti, di creare una coscienza missionaria, di far sentire, come assillo quotidiano, l’urgenza di questa dilatazione del regno di Dio. Tendono a questo scopo le lezioni di formazione missionaria, la conferenza missionaria del 25 gennaio, i Gruppi di Studio di Missioni, i Gruppi di Studio di facoltà su argomenti missionari, gli abbonamenti a riviste missionarie, già realizzati in qualche Associazione e da raccomandarsi vivamente a tutti. Non saremmo nel vero, se dicessimo che l’attività missionaria è molto sentita; ma forse è più esatto dire che essa comincia ormai ad essere sentita, mentre si oppongono alle realizzazioni di programma notevoli difficoltà organizzative.</p><p>Su trenta Associazioni e sedici Segretariati che hanno risposto, 24 Associazioni e 10 Segretariati hanno svolto dell’attività missionaria, 18 Associazioni e 8 Segretariati hanno tenuto lezioni di formazione missionaria; 16 Associazioni e 6 Segretariati la conferenza; 4 Associazioni e 3 Segretariati i gruppi di studio di missione. C’è chi ha elevato dei dubbi sulla efficacia delle lezioni di formazione missionaria e dei gruppi di studio. Io non condividerei questi dubbi; sopratutto non scambierei la loro scarsa efficacia, che dipende da ragioni contingenti e da difficoltà organizzative, con una assoluta incapacità di queste forme a rispondere ai fini cui son destinate. È certo vero che molto spesso lezioni e gruppi non interessano; ma il rimedio mi pare sia nell’insistere perché ci sia un’adeguata preparazione da parte di chi parla e anche, sia pure in misura minore, da parte di chi ascolta. E sopratutto cerchiamo di ottenere che i fucini si avvicinino a queste cose con spirito di interessamento e di rispetto; e certamente la parola, dapprima accolta freddamente, illuminerà, a poco a poco, le menti e riscalderà i cuori, mentre il formarsi nella Fuci di una tradizione di attività missionaria favorirà notevolmente gli sviluppi futuri di questa forma importantissima di attività. Circa il carattere delle lezioni, se debbano essere cioè descrittive o più propriamente formative, mi pare si possa dare una risposta conciliativa, nel senso di ritenere utili le une e le altre, facendo in modo che le prime non restino una nuda esposizione di dati di fatto ma agitino il problema missionario nella sua importanza e nella sua urgenza, facendolo sentire attraverso l’esame di particolari situazioni storiche e di problemi specifici dell’attività missionaria della Chiesa.</p><p>La Fuci di fronte all’Università</p><p>Passiamo ad esaminare un’altra importante categoria di attività, nelle quali la Fuci si presenta in una particolare posizione di fronte all’Università. E a questo proposito sarà opportuno richiamare che elemento essenziale della nostra vita fucina è questo apostolato nella scuola universitaria, in quanto, al di sopra di altre forme di apostolato che pure non vengono escluse, abbiano come nostro proprio dovere questo, di portare la parola di vita di Gesù Cristo a coloro che ci sono uniti nel medesimo stato sociale di studenti universitari; la cui vocazione soprannaturale, in un certo senso, il Signore ha voluto affidare alla nostra responsabilità, chiamandoci a far parte di questo strumento di cristianizzazione dell’università che è la Fuci. Tra le forme di attività apostolica nell’ambito dell’Università è da notare anzitutto la Messa Universitaria<sup><a href="#footnote-227" id="footnote-ref-227">[226]</a></sup>, della quale abbiamo già rilevato il valore, prospettandone insieme i problemi di ordine organizzativo. Qui ci basta rilevare che la partecipazione al Sacrifizio Eucaristico da parte di fucini e di compagni universitari non fucini, considerati gli uni e gli altri nella loro posizione tipica di studenti di Università è l’espressione massima di questa vita cristiana che appunto all’Università, noi vogliamo dare in quanto realizza la partecipazione di questa, proprio in quanto tale, alla vita soprannaturale della Chiesa che ha appunto nel Sacrificio della Messa la sua espressione più completa.</p><p>Ancora importantissima la Pasqua Universitaria che per tradizione è tra le cose più care e meglio riuscite della Fuci. Quasi inutile rilevare il valore di questo raccoglimento di larghe masse di studenti universitari intorno al loro Vescovo per ricevere la Comunione Eucaristica. Probabilmente per questo valore così chiaro è stato assicurato fin dal principio un vero successo all’iniziativa. Questo successo però, già in principio così facilmente raggiunto, ha in un certo senso rallentato il ritmo intenso del lavoro delle Associazioni, sicché in questi ultimi anni le nostre posizioni sono restate immutate. Vale perciò la pena di richiamare i fucini a ripensare il valore di questa attività e a lavorare per essa con ogni impegno, in modo da ottenere che si giunga ad una vera partecipazione totalitaria al precetto pasquale. Quest’anno su 33 Associazioni e 23 Segretariati che hanno risposto 23 Associazioni hanno organizzato in comune tra Fuci maschile e femminile la Pasqua; 5 pasque in comune e 13 separate sono state organizzate dai Segretariati. Dovunque sono stati presenti alcuni professori universitari. Da notare che alla Pasqua si è sempre fatto precedere un corso più o meno lungo di conferenze preparatorie e che tutte le attività di questo genere sono state tenute, per adeguarle anche esteriormente allo spirito della manifestazione, nella cappella o in altro ambiente universitario. Da rilevare fra le varie forme di invito e di propaganda quella, ormai quasi normale fra tutte le Associazioni, dell’invito da parte del Vescovo.</p><p>* * *</p><p>Tra le attività che tendono a penetrare nell’Università con gli stessi mezzi di cultura che sono caratteristici di questo ambiente va notato il Corso di Filosofia tenuto ad iniziativa di parecchie associazioni nelle Università, nell’intento di prospettare, fra i problemi filosofici fondamentali, le soluzioni della filosofia cristiana. Per questa attività si riscontra quest’anno un sia pure lievissimo aumento ed è indubitato che i giovani le attuano oggi con maggiore coscienza del loro valore. Anche l’interessamento da parte dell’ambiente universitario sembra discreto.</p><p>I tentativi di portare direttamente nell’Università il pensiero cristiano si sono rinnovati, sia pure come timidi tentativi per il Corso di Religione tenuto all’Università, ad iniziativa, per ora, di pochissime Associazioni. Ma, nel raccomandare questa forma di attività, non ci si possono nascondere le gravi difficoltà che vi si oppongono, ad evitare le quali il modo migliore è di procedere con la massima prudenza e con il più rispettoso accordo con le autorità accademiche.</p><p>Mi pare che a conclusione del quadro delle nostre attività nell’ambito universitario, ci si debba porre il problema se noi agiamo abbastanza ampiamente ed efficacemente su questo ambiente, problema al quale si deve cercare di dare una risposta in base ad una valutazione realistica, ma senza pessimismi sempre eccessivi e pericolosi. Non è mio intento di dare in questa sede tale risposta; ma il problema mi pare di tale importanza che sarebbe certo vantaggioso fermare un poco su questo la nostra discussione.</p><p>La Fuci preparazione alla professione</p><p>Un’altra categoria molto importante di attività è data da quelle attività culturali che tendono a prepararci ad affrontare con spirito veramente cristiano la vita professionale che ci attende domani, cominciando a farci valutare, mediante i gruppi di studio, dal punto di vista della dottrina della Chiesa, problemi vivi e aperti dell’insegnamento universitario. È questo un aspetto delle nostre attività veramente fondamentale per il carattere culturale proprio del nostro lavoro di formazione cristiana. Esso incontra però notevolissime difficoltà di ordine organizzativo comprensibili del resto, data la difficoltà dei temi posti allo studio, la necessità di impegnare in uno sforzo intellettuale notevole i relatori, la indispensabilità di una guida assidua e sapiente dei direttori docenti, i quali non sempre sono disponibili, per la difficoltà nella scelta dei temi da trattare, perché non sempre quelli proposti dal Centro incontrano le simpatie delle Associazioni. Da un altro lato va rilevata una levata di scudi contro questa che vien considerata una specializzazione eccessiva e correlativamente la tendenza sensibile in alcune Associazioni a rifarsi ad argomenti culturali di carattere generale o anche a tenere gruppi misti fra studenti di diverse facoltà. Questi dubbi sulla utilità di tale forma di attività culturale si sono riflessi quest’anno in un abbassamento nel tono dello svolgimento di questo, quando non si è giunti perfino alla sua abolizione. Ora circa il valore dell’attività culturale specializzata io non credo che possano essere elevati dubbi seri, in quanto mi pare che essa risponda nettamente al carattere universitario, culturale, preparatorio all’attività professionale della Fuci e a tutta la caratteristica rielaborazione cristiana che essa compie del patrimonio della nostra cultura. Con questo non voglio negare le deficienze che si verificano e sono rese inevitabili dalle difficili circostanze in cui si compie questo lavoro; né, d’altra parte, voglio negare l’utilità di argomenti che rispondono nella Fuci a un interesse culturale più vasto. Per quanto riguarda le difficoltà di organizzazione, esse dovrebbero essere quanto meno diminuite da una attenta scelta dei relatori, da un maggiore impegno da parte di questi per un più forte senso di responsabilità e di attaccamento alla Fuci, da un maggiore interessamento e da una maggiore preparazione di coloro che ascoltano e debbono partecipare attivamente alla conquista della verità, da un più stretto contatto tra Professori, Incaricati di Facoltà e Relatori attraverso riunioni periodiche. Segnalo l’iniziativa di tenere delle lezioni introduttive, come quella di affidare il compito della relazione, armonicamente distribuito, a più fucini insieme. Il Centro dal canto suo cercherà di venire incontro a queste difficoltà con un migliore funzionamento dei sistema dei consultori, con una tempestiva pubblicazione di schemi i quali potranno già recare, se così sembrerà opportuno, una divisione in lezioni, allo scopo di semplificare il compito delle Associazioni.</p><p>Ma quello che è fondamentale è che i gruppi di studio siano fatti con la coscienza del valore di quello che si fa, siano sentiti come elementi indispensabili per la costruzione cristiana della nostra vita di studio oggi, della nostra vita professionale domani la quale sia, appunto per questo, perfettamente coerente alla nostra fede religiosa.</p><p>Non ho niente da obiettare, in linea di principio, contro i gruppi misti di facoltà, per i quali è da richiedere una più attenta opera di organizzazione, per evitare che si cada nel generico, nel superficiale, in qualche cosa di indefinito che finisca per non interessare nessuno. Mentre essi appaiono giustificati dalla fondamentale umanità che resta alla base di ogni specializzazione e che consente di trovare una base comune, per intendersi e per collaborare utilmente, a più specialisti i quali si sentano e restino fondamentalmente uomini. In questo medesimo spirito va intesa ed approvata ogni attività culturale di carattere generale e in particolare quella forma fondamentale che è l’istruzione filosofica. Su questa non sarà mai insistito abbastanza. Perché ora appena soltanto si comincia a sentirne l’importanza grandissima, mentre ancora numerosi restano i nemici della filosofia o gli indifferenti per essa. Va invece nettamente riaffermato che l’istruzione filosofica è fondamentale per fare esulare dai confini troppo angusti di uno studio specializzato di facoltà, per far sentire problemi culturali più vasti nella loro espressione più generale, quali si presentano appunto nello studio della Filosofia. Anche qui notevolissime difficoltà organizzative si oppongono alle più vaste realizzazioni, sopratutto la impreparazione filosofica della maggior parte dei fucini che rende sconsigliabile in linea di principio l’abbinare la elementare istruzione filosofica della Fuci con una più tecnica valutazione cristiana di problemi filosofici per coloro che già siano addentro nello studio della materia, per i quali tale attività dovrebbe avere il carattere di un gruppo di studio. Perciò è consigliabile, come è stato fatto in alcune Associazioni, di scindere l’istruzione filosofica specializzata da quella generale per tutti i fucini. Il corso per tutti dovrebbe avere, come fondamentali garanzie di efficacia, questi caratteri: <em>elementarità</em>, che non è superficialità; <em>vitalità</em>, nel senso di affrontare problemi che siano sentiti, davvero, in quanto scaturiscano immediatamente da posizioni assunte nella vita; <em>problematicità</em>, nel senso di non prospettare soluzioni compiute, ma di farle scaturire spontaneamente dalla stessa impostazione del problema.</p><p>Su 29 Associazioni e 22 Segretariati che hanno risposto, 24 hanno tenuto il Gruppo di Lettere, 10 quello di scienze fisiche, 10 quello di diritto, 13 quello di medicina, 3 quello di ingegneria, 3 quello di economia e commercio, nessuno quello di farmacia.</p><p>20 Associazioni e 10 Segretariati hanno organizzato l’istruzione filosofica, con un lievissimo aumento generale di fronte all’anno scorso.</p><p>L’attività della Fuci nel campo artistico, che è mezzo per sentire e valutare cristianamente questa fondamentale attività dello spirito umano di grande importanza nella vita in genere e in ispecie nella vita religiosa, nell’intento anche di penetrare negli ambienti, finora estranei, delle scuole superiori di Arte, si volge in due diverse direzioni. Da un lato è attività artistica specializzata attraverso un Convegno nazionale di arte e gruppi di studio attuati sporadicamente in pochissime associazioni. Il Convegno di quest’anno, tenuto a Roma<sup><a href="#footnote-228" id="footnote-ref-228">[227]</a></sup>, ha presentato deficienze per quanto riguarda la partecipazione numerica; buona, invece, è apparsa in linea di massima l’impostazione del lavoro. Tra l’altro tende a creare in tutti i fucini una sensibilità artistica religiosa; di questo si occupa prevalentemente <em>Azione</em> <em>Fucina</em> in una serie di articoli, per i quali sarebbe desiderabile una più organica sistemazione.</p><p>La Fuci e suoi compiti di formazione</p><p>Passiamo ora a considerare un ultimo gruppo di attività tra cui vengono comprese quelle in cui si concreta l’azione della Fuci di fronte a suoi propri compiti di formazione dei singoli e di preparazione specifica di questi all’apostolato che li attende nel campo universitario. Di questo cominciamo a prendere in considerazione le attività formative in senso stretto ed ancora quelle che hanno, accanto ad altre fondamentali funzioni, pure un notevole valore nella formazione della personalità cristiana dei giovani. Tra le prime vanno posti in prima linea gli Esercizi Spirituali<sup><a href="#footnote-229" id="footnote-ref-229">[228]</a></sup> e le Meditazioni, i quali, iniziati da prima nelle adunate di zona<sup><a href="#footnote-230" id="footnote-ref-230">[229]</a></sup> o in quelle nazionali, hanno poi man mano acquistato il diritto di cittadinanza un po’ in tutte le Associazioni, nelle quali il programma formativo è profondamente sentito. In questo medesimo ordine è quella che potremmo dire l’attività culturale di formazione, che ha la sua più vasta espressione nel tema studiato in occasione della Giornata Fucina<sup><a href="#footnote-231" id="footnote-ref-231">[230]</a></sup>.</p><p>Ma non è soltanto in questo caso che i Fucini si ripiegano ben volentieri nella meditazione dei problemi fondamentali della loro vita universitaria cristiana. Si tratti di riunioni in una sola Associazione o di riunioni tenute in un ambito più vasto e interessanti diverse Associazioni e Segretariati, le adunanze formative vengono sempre seguite con il più grande raccoglimento e con l’attenzione più viva, dimostrata dal calore, dalla serietà e dalla generalità delle discussioni che le concludono. Io non posso che lodare e incoraggiare questi sforzi di formazione, sui cui risultati concreti nutro la più piena fiducia.</p><p>Tra le attività che finiscono indirettamente per avere un notevole valore formativo della personalità sono la Conferenza di S. Vincenzo e l’Apostolato del mare. Da notare ancora il Gruppo del Vangelo tenuto in quasi tutte le Associazioni, solo o abbinato con la Conferenza di San Vincenzo e che incontra adesione incondizionata da una parte dei Fucini. A questo proposito è raccomandabile di far parlare, per il commento dei brani del Vangelo, gli stessi Fucini, allo scopo di interessarli nel modo più vivo allo studio dell’argomento preso in esame. D’altro canto è necessario che un Sacerdote assista e controlli quanto vien detto, data la delicatezza degli argomenti presi in considerazione. Una forma particolare di attività formativa, adeguata ad una classe di Fucini che ha speciali esigenze, è l’attività per le matricole, tendente a impostare, per coloro che iniziano la vita universitaria e fucina, in modo semplice e chiaro, i problemi che si presentano all’universitario che voglia vivere cristianamente e in modo fecondo questo periodo importantissimo della sua vita. Queste attività di formazione si sono sviluppate con una certa libertà nelle Associazioni, valutandosi volta per volta, a seconda delle esigenze dell’ambiente, quali possano essere i loro sviluppi più opportuni.</p><p>Altra fondamentale attività è il Corso di Religione che tende a dare all’Universitario un patrimonio, ben ordinato e solido, di idee in materia di religione, e che sia da un lato pienamente corrispondente allo sviluppo intellettuale e culturale di chi frequenta gli studi superiori, e dall’altro adeguato a quella pienezza di vita religiosa che la Fuci tende a sviluppare nell’universitario. Il Corso di Religione è ormai abbastanza sentito. Su 32 Associazioni e 26 Segretariati che hanno risposto, ben 32 Associazioni e 24 Segretariati lo hanno tenuto, mentre 25 Associazioni e 19 Segretariati hanno seguito il tema proposto dal Centro “La Chiesa”. Problema aperto è quello di rendere il Corso interessante e adatto alla mentalità di uno studente universitario; per questo esso dovrebbe avere carattere universitario, requisito per il quale si può fare sicuro affidamento sulla sensibilità sempre squisita dei Rev.mi Assistenti; esso dovrebbe poi ancora, per riuscire veramente efficace, essere estremamente vivo, di una vivezza che non scaturisca tanto nel modo, che potrebbe finire per essere superficiale della esposizione, quanto dalla sostanza stessa della trattazione, che non deve essere arida esposizione dogmatica, ma deve trovare continui addentellati nella vita spirituale dei giovani.</p><p>Nella parola dell’insegnante di religione, che è anche e sopratutto educatore di anime, il dogma deve essere in ogni momento in condizione di segnare direttive di vita, di prospettare esigenze forse prima non del tutto chiare, di formare in una parola la personalità del Fucino, in modo che questi senta tutte le esigenze della vita cristiana e le senta nella totalità della sua nuova vita di studio. Allo scopo di rendere veramente effettiva la partecipazione di coloro che ascoltano, vari mezzi sono stati qua e là tentati, fra i quali vanno ricordati gli esami e i libri di testo. Per i primi credo che si debba andare estremamente cauti e che il Centro non sia in questa materia in condizioni di pronunciarsi in modo generale, ma debba rimettersi al prudente apprezzamento di chi conosce le condizioni ambientali. Quest’anno 7 Associazioni hanno indetto l’esame con esito molto variabile. Si può segnalare, come iniziativa opportuna, quella di far tenere agli stessi giovani, parallelamente allo svolgimento del Corso, e magari su argomenti trattati l’anno precedente, delle piccole lezioni o conferenze di religione, tali che impegnino il loro interessamento e dimostrino la opportunità di un personale approfondimento degli argomenti posti allo studio. E proprio su questo personale approfondimento della materia trattata io credo si debba insistere in modo particolarissimo, sia perché questo studio è la manifestazione massima di interessamento, sia perché al di fuori di questo serio, duro talvolta, ma necessario lavoro rigorosamente individuale, non v’è alcuna sicurezza di risultato utile. Il periodo più propizio per la prosecuzione personale dello studio sembra essere l’estate, all’inizio della quale dovrà essere cura delle singole Associazioni di richiamare i fucini a questo dovere, consigliando anche dei libri di testo che dovrebbero essere adoperati. Per quanto riguarda i libri di testo comunico che è allo studio presso il Consiglio Superiore la opportunità o meno di stampare, al posto degli schemi attuali, dei libri di testo, che dovrebbero fornire ad ogni Fucino un facile modo di sistemare la materia trattata. In questo senso operano anche le dispense in uso in qualche Associazione. Va notato che tanto gli esami quanto l’uso dei libri di testo sono in aumento nelle Associazioni e questo potrebbe essere un segno ben chiaro di un maggiore interessamento da parte dei Fucini, del quale dobbiamo davvero rallegrarci.</p><p>È da notare ancora che, i Gruppi di Studio, oltre determinare quell’arricchimento intellettuale che è loro caratteristica propria, hanno ancora per effetto la più completa formazione della personalità del giovane Universitario, in quanto gli danno la sensazione generale che egli deve vivere con spirito cristiano la sua vita di studio prima, la sua vita professionale poi.</p><p>Parliamo ora delle attività federali, dei rapporti sociali nell’ambito della Fuci, dalla espressione loro più semplice, cioè il contatto dei Fucini nell’ambito della loro Associazione, al più vasto incontro del Congresso Nazionale. Cominciamo con i legami nell’ambito dell’Associazione, che son dati in linea normale dai quotidiani contatti determinati dallo svolgimento delle diverse attività fucine, e che sono caratterizzati da spirito di vera fraternità. La loro espressione culminante è la Giornata Fucina, in occasione della quale gli Universitari Cattolici s’incontrano per celebrare la festa della loro Associazione, per ritrovare in atti di culto e in attività formative elementi utili per lo sviluppo sempre più pieno della loro vita cristiana, per presentare, infine, attraverso una conferenza pubblica, la Fuci all’ambiente culturale della città. È un incontro gioioso e caro, durante il quale molto opportunamente le matricole vengono immesse nel piccolo corpo mistico della Fuci. Quest’anno la Giornata Fucina è stata organizzata in 21 sedi, in gran parte in comune tra i due rami maschile e femminile, in complesso da 42 Associazioni e da 14 Segretariati. Il programma del Centro è stato in massima seguito. La conferenza pubblica viene invece realizzata ogni anno in misura minore. A questo proposito si può rilevare che se questa forma di attività incontra difficoltà nell’ambiente locale, non è indispensabile insistervi, potendo assolvere al compito di presentazione della Fuci altri mezzi stabiliti con una valutazione di opportunità. Mi pare tuttavia necessario richiamare alla considerazione dell’utilità che può avere, per i nostri fini, una simile dimostrazione del valore attuale del pensiero cristiano, specialmente tomista.</p><p>Passando nel più vasto ambito della vita federale notiamo che i rapporti tra Centro e Associazioni sono sempre stati cordiali e affettuosi. Le Associazioni si incontrano spesso molto utilmente in giornate organizzative e in convegni regionali, che valgono a sempre più affiatare i fucini in determinate zone d’Italia. Utili anche, questi incontri, per l’accostamento tra Associazioni e Segretariati. Circa questi rapporti credo che non si possa dare una formula risolutiva egualmente valida in ogni caso; si può dire solo che vi sono due tipi di segretariati con diverse esigenze. Innanzitutto vi sono di quelli formati da elementi che frequentano a lungo la sede universitaria, allontanandosi da quella dei Segretariati. Questi ultimi, in tali casi, non potranno che funzionare durante i diversi periodi di vacanze annuali e lo potranno senza difficoltà solo che si organizzino e predispongano per tempo le diverse attività. In questo caso è da domandare che i Fucini del Segretariato vivano intensamente la vita dell’Associazione. In un altro tipo di Segretariato gli Universitari vanno poco nella sede universitaria oppure ne ritornano via ogni giorno. In questi casi il segretariato potrà svolgere vita più libera e porre in essere un ciclo più completo di attività.</p><p>La Settimana di Studio nella sua più attuale impostazione vuol essere un serio chiarimento iniziale degli argomenti di studio del nuovo anno accademico, con una particolare accentuazione di un argomento che desti specialissimo interesse nello svolgimento del nostro programma. Essa conserverà ancora quest’anno tale carattere e resterà indirizzata essenzialmente ai dirigenti, della cui formazione è mio proposito di interessarmi in modo particolare.</p><p>I Convegni quest’anno son venuti meno; li hanno sostituiti in qualche modo piccoli convegni tenuti nelle diverse zone e l’estensione del Consiglio Federale anche a coloro che non ricoprono cariche direttive nell’Associazione. L’esito mi pare sia stato in complesso soddisfacente.</p><p>Il Congresso di Genova<sup><a href="#footnote-232" id="footnote-ref-232">[231]</a></sup> ha segnato per numero di partecipanti e ordine di svolgimento un progresso molto netto. Tuttavia va notato che la partecipazione personale dei Fucini, specie nella relazione generale organizzativa e nella relazione missionaria, non è stata molto intensa. L’affiatamento è stato ottimo e dei punti delle nostre attività si son dimostrati veramente sentiti.</p><p>Altro mezzo fondamentale per il mantenimento del vincolo federale è la stampa della Fuci. Mezzo importantissimo per la sua continuità e per la sua capacità di penetrare fino nei centri più lontani di vita fucina. Intendo riferirmi specialmente ad «Azione Fucina», sulla cui importanza e sui cui problemi non intendo trattenermi, essendosene già trattato in apposita adunanza organizzativa. Qui mi basta rilevare che, perché «Azione Fucina» funzioni per bene, è necessario che vi sia non solo la più attenta cura da parte del Centro, ma anche la più efficace collaborazione nell’ambito dell’Associazione. Collaborazione nel campo concreto, mediante invio di articoli da parte dei Fucini meglio preparati, articoli che sarà opportuno mandare anche spontaneamente, senza attendere che la Direzione prestabilisca piani assolutamente completi per il giornale e inviti essa stessa in ogni caso i collaboratori; collaborazione in senso spirituale, in quanto adesione al giornale, attraverso la lettura attenta e l’accettazione delle direttive che esso dà a tutto il nostro lavoro. Se infatti «Azione Fucina» non è seguita, vano rimane lo sforzo talvolta notevole della Direzione e del Centro. Questo rilievo vuole essere sopratutto un caldo incitamento a dirigenti e soci, affinché ognuno, con i mezzi propri della sua posizione, faccia quanto è in suo potere per la riuscita di questo lavoro. Al difetto di questi elementi, oltre che al periodo particolarmente difficile attraversato quest’anno dalla Fuci, si deve che «Azione Fucina» non sia andata quest’anno in modo soddisfacente; ma già credo di poter notare i segni di un notevole miglioramento. Sempre a proposito del problema della stampa, debbo rilevare che la tenue quota di L. 10 pagata da ogni fucino serve a coprire solo in parte le spese del nostro giornale. Il pagamento puntuale di questa quota è perciò condizione indispensabile per un funzionamento normale della nostra stampa. Anche per questo mi auguro che i fucini sentano tutto il peso della responsabilità che loro incombe, evitando così di far prendere alla Direzione necessari, noiosi e pericolosi provvedimenti di sospensione nell’invio del giornale. Tra le nostre attività di stampa è da notare la pubblicazione degli Annali<sup><a href="#footnote-233" id="footnote-ref-233">[232]</a></sup> che però costituisce, allo stato attuale delle cose, un onere passivo molto gravoso per le nostre finanze. Occorre che agli Annali sia assicurata una vita più sicura attraverso una maggiore diffusione. Probabilmente il difetto di questa va ricercato nel carattere un po’ eterogeneo di questa pubblicazione che rispecchia fedelmente lo svolgimento delle nostre attività culturali, per necessità di cose, molto varie. Forse sarebbe il caso di pensare a rendere più vitale ed organica la pubblicazione togliendole almeno in qualche anno il carattere di documentazione completa della nostra attività culturale, per attribuirle piuttosto quello di una espressione del nostro sforzo di approfondimento di interessanti problemi di vita cristiana e universitaria. Si potrebbe così pensare a studiare un tema di interesse generale, distribuendo lo studio in vari argomenti particolari da affidare alla elaborazione dei nostri fucini migliori. Questo studio fatto in comune, in uno spirito di caritatevole solidarietà nell’ambito della Fuci, probabilmente desterebbe più vasto interesse, alleviando così l’onere finanziario del Centro. Su questo punto desidererei sentire il vostro parere.</p><p>Altre forme di stampa si aggirano nell’ambito di direttive nettamente tracciate dai nostri fini. Così i «Quaderni Universitari» e una collana di piccole pubblicazioni che è all’esame del Consiglio Superiore e che dovrebbe costituire uno studio completo dei lati più interessanti della nostra attività, in quanto corrispondenti a determinate esigenze dello studente universitario. </p><p>* * *</p><p>Al termine di questa sintetica presentazione delle attività svolte dalla Fuci durante quest’anno, vale la pena di enucleare dalla valutazione frammentaria di singoli settori della nostra attività gli atteggiamenti spirituali che hanno caratterizzato tipicamente quest’anno di vita fucina, o, quanto meno, che si sono resi manifesti anche in questo periodo del nostro lavoro. Faremo questa valutazione con spirito realistico, sicuri che il rilevare i lati negativi della nostra opera non debba condurre di necessità ad un pericoloso scoraggiamento, ma invece ad una più chiara delineazione delle nostre responsabilità, ad una più precisa determinazione delle direzioni verso le quali, in modo particolare, deve rivolgersi il nostro lavoro.</p><p>Innanzi tutto mi pare utile domandarsi: esiste una unità nella vita della Fuci che scaturisca da una organica coordinazione dei valori spirituali, culturali ed umani che essa afferma? Se c’è questa unità nel programma che noi dirigenti proponiamo al lavoro delle Associazioni, è poi sentita ed attuata dai singoli fucini nello svolgimento della loro vita di Associazione?</p><p>Ora mi pare che se una unità nel programma della Fuci deve essere senz’altro riconosciuta (e lo chiariranno le osservazioni che seguono), essa non possa invece dirsi attuata nella vita quotidiana della Fuci, la quale non in tutti i suoi settori ha ancora raggiunta una piena comprensione del suo programma ideale, formulato sulla base di una lunga esperienza di vita organizzativa e in piena aderenza alle esigenze della vita universitaria cristiana. È certo da rilevare, e con profonda soddisfazione, il tono di raccolta spiritualità ormai dominante nella vita della Fuci, che è e vuol essere, con perfetta coscienza, un organismo eminentemente ed essenzialmente religioso. Ma questa religiosità è un punto di arrivo, cui si deve pervenire attraverso un duro e serio lavoro di formazione personale, nel quale si deve tenere attento conto di tutti gli aspetti della nostra vita e per il quale debbono essere utilizzati tutti indistintamente i mezzi che la Fuci ci offre. La nostra non può e non vuole essere una religiosità e spiritualità latamente intesa, senza riferimento alla particolare situazione di fatto, di studenti e di studiosi, che la divina Provvidenza ci ha assegnata. Questo atteggiamento particolare della generica umanità, che sta come base particolare della nostra vita cristiana, ci impone il dovere di costruire questa con un effettivo riferimento al valore di cultura della nostra vita, valendoci cioè precisamente dei mezzi intellettuali messi a nostra disposizione. In questo ordine di idee perciò appare pericolosa la tendenza, manifestatasi chiaramente quest’anno, a separare il momento spirituale, formativo e religioso della Fuci, il quale è stato vivacemente accentuato, dal momento culturale di essa. Come, d’altra parte, inammissibile e pericoloso appare un altro atteggiamento tipico di questa considerazione superficiale e frammentaria della Fuci: la trascuranza dei momenti organizzativi. Quasi che non siano essi pure indispensabili per creare nella sua pienezza l’ambiente sociale necessario ai singoli per il più pieno e più rapido raggiungimento da parte di questi delle mete luminose di una perfetta vita cristiana. Insomma va respinta come inammissibile ogni inesatta coordinazione di valori, tale che ponga in cima la vita religiosa, per discendere, quasi per settori separati, attraverso le attività culturali fino alle forme organizzative, poste in ultimo piano. È evidente ormai che questa posizione scaturisce da una valutazione superficiale delle nostre cose, anche se essa può essere, in certo senso, giustificata dal fatto che la vita spirituale religiosa risponde ad una profonda insopprimibile esigenza del nostro spirito che cerca un punto di appoggio e un sicuro elemento di sistemazione. Perciò va riaffermata l’unità di tutto il programma di vita della Fuci e la impossibilità di separare da esso alcuna delle sue parti che son tutte essenziali e perciò da esso indissolubili.</p><p>Tra gli atteggiamenti caratteristici che vengono determinati dallo spirito di superficialità, di cui mi occupavo poc’anzi, mi pare vada notata la scissione tra vita religiosa e cultura religiosa. Infatti al fervore di vita spirituale non corrisponde ancora, malgrado gli sforzi compiuti e i progressi realizzati, un adeguato interessamento per lo studio del dogma, che pure costituisce il presupposto logico di ogni atteggiamento di vita religiosa. Va qui riaffermato, contro questa pigrizia intellettuale che finisce per essere, senza che lo si avverta, pigrizia spirituale, che non è logicamente concepibile direttiva di vita religiosa che non scaturisca da una realtà di fatto di ordine trascendente, la quale appunto dev’essere studiata per ricavarne le esigenze che segnano le direzioni alla nostra vita.</p><p>E se una conquista intellettuale, sia pure in forma semplice e rudimentale è sempre necessaria per costruire una vita di pietà, per chi ha avuto il dono della intelligenza e della cultura c’è il dovere particolarissimo di adeguare questa cognizione alle proprie normali possibilità intellettuali, nella certezza che a questo approfondimento scientifico corrisponderà, come conseguenza del tutto naturale, un arricchimento della vita religiosa.</p><p>Un atteggiamento interessante e di notevole importanza è una qualche passività che si è riscontrata quest’anno nella vita della Fuci. Passività delle Associazioni di fronte al programma formativo e culturale prospettato dal Centro il quale viene accettato e più o meno completamente attuato senza una piena valutazione della sua opportunità e una vera convinzione e adesione. Passività del singolo Fucino di fronte al programma che l’Associazione gli propone e che viene seguito senza vero interessamento. È perciò opportuno avvertire che la vita fucina non sarà vissuta nella sua pienezza, finché ci si limiterà a ricevere e non si sentirà invece, da singoli e Associazioni, il dovere di dare per essa il proprio personale contributo; finché, sopratutto, i Fucini non sentiranno la responsabilità che tutti abbiamo, come parti di un tutto sociale, nello svolgimento della vita[;] questo, che non può essere altro che espressione unitaria di particolari atteggiamenti e sviluppi di vita dei singoli. </p><p>Una conseguenza immediata se n’è avuta quest’anno nella ricerca degli elementi che assumessero posti di responsabilità nelle Associazioni, ricerca che è stata particolarmente difficile. Basti notare per questo, che, se la assunzione di una responsabilità direttiva può turbare i piani della nostra vita, delineati soltanto da un punto di vista umano, è invece provvidenzialmente voluta nell’ambito della nostra vita soprannaturale. Pertanto accettare con spirito di sacrificio e con generosa dedizione i pesi che essa comporta, significa rispondere alla vocazione del Signore.</p><p>Un interrogativo poi che si pone legittimamente al termine di un anno di lavoro è se la Fuci, che vuol rendere pienamente cristiana la vita universitaria, sia poi in effetti aderente alla vita, senta di queste tutte le esigenze e ad esse risponda con strumenti adeguati mediante il complesso delle sue attività e delle sue direttive. Mi pare che in linea di massima si possa dare risposta affermativa e ritenere davvero riuscito questo tentativo della Fuci di interpretare e soddisfare le esigenze della vita universitaria, così come noi la vediamo nel suo valore ideale. Queste sono, fondamentalmente, un’esigenza di cultura, di cultura specializzata ed insieme umana, completa cioè e capace di tener conto dell’uomo intero; un’esigenza di portare questa cultura in contatto col soprannaturale in cui essa ha il suo necessario compimento, così come la vita che essa spiega e dirige trova appunto su questo piano la sua razionale sistemazione; un’esigenza, infine, di realizzare in comunione con altri, in un ambiente sociale, questa sintesi dei valori culturali e soprannaturali della propria vita. Accettato tutto questo, se teniamo un momento presente il programma della Fuci, possiamo ben dire che questa aderisce alle vere esigenze della vita. Dico vere perché questo desiderio di cultura, di approfondimento, di spiritualità, di serietà del quale abbiamo parlato è in gran parte estraneo ai molti superficiali che si agitano vicino a noi. Ma proprio di fronte a questi noi abbiamo il dovere di sentire e di far sentire la vita nel suo valore vero, per dare loro, noi strumenti umili operanti nelle mani del Signore, ideali da seguire e mezzi per informare di questi la vita che diventa seria e bella solo nella luce di questi ideali.</p><p>Accanto agli elementi, che sebbene negativi, pure lasciano intravedere aspetti positivi e seri della nostra opera di formazione, mi pare che altri elementi vadano brevemente rilevati, i quali sono tali da darci un senso di soddisfazione e di fiducia. Così l’esigenza profondamente sentita nella Fuci di spiritualità e di religiosità, il suo offrire ai singoli una linea sicura per una profonda formazione e quindi il suo contributo allo sviluppo di personalità vigorose; il bisogno vivamente sentito di studio, di approfondimento, il desiderio ansioso di conquistare la verità, il senso pensoso e serio della vita. Così ancora quella che vorrei dire l’umanità della Fuci, il suo portare l’Universitario a superare i limiti angusti della propria Facoltà ed il breve orizzonte della propria cultura specializzata, per sentire al di fuori di questa l’ampio respiro della vita e della generale cultura che la dirige; la vita con la sua esigenza sociale, con la sua cristiana e umana comunione con tutti i fratelli, a qualsiasi classe appartengano; lo sforzo cioè di prospettare la posizione di studenti oggi e di professionisti domani non come una comoda situazione di diritti che astragga da tutta la vita che si agita intorno a noi, ma invece come una situazione di dovere, un posto avanzato di combattimento, grave di responsabilità che vanno assunte con perfetta coscienza e preparazione e con spirito disposto al sacrificio. Tutto questo ci fa guardare tranquilli alla nostra Fuci.</p><p>Ma al di sopra dello stesso conforto che ci viene dalle realizzazioni, mi pare che debbano essere rilevati nella Fuci, al termine di un anno di lavoro, l’ansia di tutti i giorni, nella ricerca del vero e del bene, lo sforzo di vivere sempre più pienamente la vita di Associazione, nella certezza di trovare in essa una direttiva sicura per giungere alle mete che ci sente chiamati a raggiungere, la immanenza di ideali alla vita di ogni giorno, anche se questa non sempre riesca ad adeguarsi ad essi, la sensazione umile della nostra incapacità, il riferimento costante e fiducioso alla Grazia.</p><p>Questi elementi sono tali da elevare al nostro sguardo il valore del movimento fucino; essi mi si presentano come un conforto nel momento dell’inevitabile scoramento. Io ho fiducia nell’avvenire della Fuci.</p><p><strong>[Circolare, 14 ottobre 1939] </strong></p><p><em>Moro invita i presidenti delle associazioni, i reggenti dei segretariati e gli incaricati diocesani della Fuci ad accostarsi alle matricole con prudenza e con rispetto, suscitando interesse verso l’associazione con parole misurate e con iniziative che non urtino la loro sensibilità. Il testo della circolare, intestata “Associazioni Universitarie di Azione Cattolica, Presidenza degli Universitari”, del 14 ottobre 1939, è conservato in Isacem, </em>Fuci<em>, in fase di riordino.</em> </p><p>Carissimo,</p><p>mi sembra opportuno che, in questo periodo di attesa reso necessario dalla preparazione agli esami, Associazioni e Segretariati si preoccupino seriamente del problema delle matricole. Che sia questo un problema importante che va attentamente esaminato e subito risolto perché sia assicurata la continuità della nostra vita fucina, mi pare sia ormai sentito vivamente in tutta la Fuci. È inutile perciò insistere ancora su questo; credo solo utile rilevare che è un problema preliminare di fronte a quelli sollevati durante l’anno dallo svolgimento delle nostre attività; solo se noi ci saremo preoccupati di completare i nostri quadri, potremo fare piani di lavoro e affrontare tranquillamente le inevitabili difficoltà. </p><p>L’attività per le matricole mi sembra presenti due aspetti diversi: l’avvicinamento dei nuovi soci e la loro assimilazione da parte dell’Associazione. Sotto il primo aspetto crederei di raccomandare la massima prudenza e delicatezza nell’opera di avvicinamento delle matricole. Non è prudente formulare inviti troppo generali, senza che vi sia una qualche garanzia che le persone invitate siano poi effettivamente capaci di sentire i nostri ideali e di vivere la nostra vita. Utilissimi mi sembrano, sotto questo riguardo, dei contatti informativi con i Professori di Religione per le scuole medie, i quali sono anche i più adatti a dire ai giovani una discreta parola d’incitamento. Anche i Rev.mi Parroci dovrebbero essere in condizione di giudicare delle famiglie della loro Parrocchia. </p><p>Raccomando vivamente che non siano trascurate le Matricole che hanno compiuto i loro studi in istituti religiosi e in genere quelli che abbiano già fatto parte, durante gli anni di scuola media, di Congregazioni Mariane<sup><a href="#footnote-234" id="footnote-ref-234">[233]</a></sup> o altri enti consimili. Credo che per queste persone sia necessario, da un lato, un accostamento personale operato dagli stessi giovani, nelle circostanze e con i mezzi ritenuti più opportuni; dall’altro lato mi sembra consigliabile che l’Assistente e il Presidente prendano i necessari contatti con le corrispondenti autorità ecclesiastiche, contatti che possono riuscire molte volte proficui. </p><p>Analoga raccomandazione faccio per quanto riguarda le matricole già organizzate nella Gioventù di A.C.. Anche qui contatti personali con i giovani e insieme accordi amichevoli con le autorità competenti. Io ho fiducia che, in uno spirito di fraternità e di comprensione una intesa sulle matricole possa essere raggiunta, in molti casi e senza eccessive difficoltà, sul piano diocesano. </p><p>Se ci fossero difficoltà, ti pregherei di comunicarmi tutto subito: qui sarà appianata ogni cosa.</p><p>In tutto questo lavoro si potrà usare, per la propaganda, il numero di Azione Fucina di prossima pubblicazione, dedicato alle matricole. È opportuno affrettarsi nelle prenotazioni, per evitare che sia fatta una tiratura insufficiente. Non suggerisco, oltre queste, forme concrete di propaganda né do consigli in questa materia, che può essere più opportunamente trattata da chi abbia conoscenza delle condizioni di ambiente. Mi pare però opportuno che alle matricole invitate a far parte della Fuci si parli in una apposita adunanza cercando di chiarire nella maniera più semplice la Fuci e i suoi ideali. </p><p>Quando poi le matricole siano entrate a far parte dell’Associazione, mi pare cominci la parte più delicata e difficile dell’opera del dirigente che deve cercare di educare questi giovani al nostro spirito, senza che ciò sia o appaia in nessun modo un forzare la loro personalità per costringerla entro schemi obbligati. Nel chiedere alle matricole di partecipare alla nostra attività, si cerchi poi non solo di far capire il nucleo vitale delle nostre cose, ma si faccia anche intendere quanto noi contiamo sui singoli soci nello svolgimento delle nostre attività e come non ci sembri possibile nessuna partecipazione seria alla nostra vita che non sia più che un ricevere o un seguire, un partecipare una propria esperienza o un dare in ogni modo il proprio aiuto in silenziosa umiltà. Naturalmente questo condurre le matricole ad inserirsi nello spirito delle nostre cose, non è opera di un giorno o di un’ora. È lavoro paziente e assiduo che impegna i Fucini tutti per quanto riguarda il modo d’impostare le loro relazioni con questi nuovi amici; ma riguarda pure e sopratutto i dirigenti che avranno cura di offrire alle Matricole, attraverso apposite attività formative e religiose, adeguati mezzi di formazione. Si potranno fare delle lezioni introduttive allo studio di facoltà come delle adunanze formative di carattere generale sui problemi più notevoli della vita dello studente universitario. Una traccia utile per questo potrà essere il Numero per le Matricole. Occorre soltanto della pazienza, della sensibilità e un impegno, sempre indispensabile, di ordine organizzativo. </p><p>Attendo assicurazioni su questo lavoro e possibilmente l’indicazione delle tue esperienze che potrebbero essere utili ad altri compagni.</p><p>Ti comunico, per quanto riguarda Azione Fucina, che questa avrà per il momento la frequenza di tre numeri al mese (10, 20, 30 di ogni mese). Ai Laureati è stato sospeso, per la limitazione del consumo della carta, il bollettino mensile e da essi ci è stata chiesta la cessione di un numero di Azione Fucina per ogni mese<sup><a href="#footnote-235" id="footnote-ref-235">[234]</a></sup>. Il Consiglio Superiore ha creduto di dovere dare agli amici laureati questa prova di fraternità. Son sicuro che i Fucini comprenderanno le ragioni che ci hanno indotto a prendere questa decisione e accoglieranno questa diminuzione temporanea della frequenza del giornale con spirito di disciplina. In compenso il giornale uscirà con assoluta precisione nelle date sopra segnate.</p><p>	Con i più affettuosi saluti nel Signore</p><p>(<span id="mention-51" class="mention person" about="AldoMoro">Aldo Moro</span>)</p><p> </p><h3> </h3><p><strong>[editoriale]</strong></p><p><em>Introducendo il numero di «Azione Fucina» dedicato alle matricole, Moro saluta il loro ingresso nella comunità accademica esortandole a vivere in modo responsabile e consapevole l’esperienza universitaria. L’editoriale è pubblicato in «Azione fucina», XIII, 1939, n. 31, 22 ottobre, p. 1. </em></p><p>Questo numero di «Azione Fucina», del giornale ufficiale degli Universitari Italiani di A.C., è dedicato a te che entri ora nell’Università. Tratta di questa vita nuova che stai per iniziare, dei problemi che essa ti pone, delle responsabilità che devi assumere, dell’influenza di questo periodo di formazione sulla tua vita di uomo, domani. Sono questi scritti il frutto dell’esperienza di compagni più anziani che hanno a loro volta sentite queste cose ed han trovato il modo di sistemare soddisfacentemente la loro vita universitaria; essi vogliono comunicarti queste loro esperienze, perché credono sia utile per te aver chiare idee, fin dall’inizio, circa il cammino che devi percorrere.</p><p>C’è affetto e comprensione in queste pagine. Nessuna pretesa di importi una visione determinata della vita, che limiti la tua necessaria personale ricerca e la tua libertà di valutazione e di determinazione; ma solo la volontà di fornirti, in uno spirito fraterno, una guida, un avviamento, un aiuto. Farai poi tu stesso, da solo, la tua esperienza, con il desiderio sincero di cogliere la verità, che è degli uomini leali, con uno sforzo personale, faticoso certo, ma necessario, perché non c’è conquista di verità e sistemazione di vita, che siano utili e definitive, se tu non abbia cercato da te e con tutto il tuo essere non abbia aderito. Noi siamo sicuri tuttavia che troverai queste cose vere e buone; la nostra onestà nel presentarle s’incontrerà con la tua onestà nel leggere e nel valutare, poi, la vita universitaria. E la conquista che tu avrai fatta insieme con noi sarà definitiva e varrà per la vita che ti aspetta domani.</p><p>Vorremmo che tu sentissi in queste pagine il rispetto e l’affetto dei compagni più anziani di te. </p><p>Rispetto per te che inizi un’esperienza nuova e profondamente difficile, e dovrai condurla a termine da solo. È questa la tua prima responsabilità di uomo nella vita. Aiutato, sia pure, dovrai dire tu la parola decisiva, sarai ora spesso solo di fronte a te stesso, padrone del tuo destino. Noi rispettiamo questo tuo sforzo doloroso e grave che è la manifestazione della tua maturità.</p><p>Affetto per te che vieni con così fresche energie a prendere il tuo posto in questo mondo universitario che amiamo. Credi, c’è più assai affetto che senso di superiorità in quel chiamarti, con un sorriso, matricola, che fanno gli anziani. Affetto per te cui ci sentiamo legati, senza conoscerti, da un vincolo di cameratismo che la comune posizione di studenti determina; per te che stai per raccogliere la nostra tradizione che ci è cara, che stai per adeguarti al nostro spirito, che hai, forse, energie più pronte ed efficacemente operanti, che noi non abbiamo, che farai, certo, meglio di noi. Il sapere che altri seguiterà la nostra opera, che i nostri ideali saranno sentiti e fatti valere da altri, che la nostra vita si rinnova e continua ancora, ci dà un senso di soddisfazione raccolta. Con questo spirito ti salutiamo con fraternità affettuosa.</p><p>M.</p><h3>Diritto</h3><p><em>Moro espone alle matricole l’oggetto</em><strong><em> </em></strong><em>degli studi di giurisprudenza, l’esigenza di coniugare le competenze giuridiche con un profondo senso umano e il valore che assume il diritto nella professione legale e nelle carriere giuridiche. L’articolo è pubblicato in «Azione fucina», XIII, 1939, n. 31, 22 ottobre, p. 2. </em></p><p>L’entrare nella Facoltà di Giurisprudenza è caratterizzato da un vivo senso di incertezza. Non è soltanto lo smarrimento che prende, in tutte le Facoltà, chi stia per dare inizio a studi nuovi, fatti con nuovo metodo e in tono di tanto più elevato. C’è di più, per questa, un modo di pensare diffuso che la qualifica superficiale e leggera, mentre le sistemazioni professionali, apparentemente diversissime, in cui essa sbocca, contribuiscono a dare allo studio di Facoltà un carattere frammentario ed incerto. La posizione del giovane sarà naturalmente di sbandamento, ben lontana da quella chiara consapevolezza del valore del suo studio e della sua professione, che è condizione indispensabile per vivere bene questa vita, per sentirla, alla luce dei suoi fini, come una missione umana e religiosa.</p><p>Vorrei brevemente presentare l’oggetto<strong> </strong>ed il significato degli studi giuridici, e fissare la posizione che vengono ad assumere nella vita coloro che si sono preparati in essi.</p><p>I quali hanno ad oggetto la vita umana sociale considerata dal punto di vista delle relazioni necessarie che intercorrono tra gli uomini riuniti in società, con riguardo ai problemi che questo fatto di convivenza impone di risolvere. Di tali relazioni che scaturiscono dalle diverse attività umane, vien fatto un regolamento secondo giustizia, che stabilisce quali sfere di azione restino libere per ciascun uomo, mentre di contro a queste determina necessarie limitazioni giuridiche della attività. Le prime vengono garantite e le seconde imposte da un potere che vien detto «ordinamento giuridico» ed è in definitiva lo Stato, il quale esprime quello che è giusto e normalizza ad ogni costo, facendo leva sull’adesione incondizionata di coloro che nella società la pensano saggiamente.</p><p>La relazione, che abbiamo descritta, tra diritto ed obbligo, è un rapporto giuridico, un tentativo cioè di sistemare secondo giustizia la vita degli uomini in società.</p><p>Da questa brevissima e certamente inadeguata descrizione dell’oggetto dei nostri studi possiamo ritrarre alcune idee fondamentali per la comprensione dello spirito profondo e del valore di questi ultimi. Nella nostra breve descrizione si son presentate categorie importantissime: l’uomo, la società come complesso di uomini che debbono armonicamente convivere, una legge di giustizia che regola le relazioni reciproche, garantisce a ciascuno la soddisfazione dei bisogni fondamentali della sua vita fisica e spirituale, impone ai singoli, di fronte al possibile sfrenarsi di una non regolata libertà, dei limiti per lo sviluppo della vita di tutti gli altri.</p><p>Notiamo: il diritto scaturisce, nei suoi due momenti della garanzia e del limite, dall’intimità stessa dell’uomo; a base dello svolgersi del principio giuridico c’è la personalità umana, con i suoi bisogni che <em>debbono </em>essere soddisfatti, con la sua dignità che dev’essere rispettata e garantita; c’è ancora l’uomo che non pone soltanto delle esigenze da soddisfare, ma che ha in sé, impressagli da Colui che lo ha creato alla vita, l’attitudine a sentire accanto alla propria l’esigenza degli altri, accanto al valore della propria il valore dell’altrui personalità. È insomma nell’uomo la fonte del diritto, nella sua personalità morale.</p><p>Il diritto non è dunque qualche cosa di estrinseco a noi, è la espressione esterna, sociale di valori profondi del nostro spirito, quali vengono a combinarsi e sistemarsi, quando s’incontrino nella lotta comune della vita. Tutto il fermento della nostra vita morale, l’affermazione che facciamo ogni giorno del valore del nostro io, che il Signore ha chiamato alla sua figliolanza, il freno che poniamo alla nostra vita, perché sia degna di Lui, è ancora nel diritto e ad esso attribuisce un carattere di profonda umanità.</p><p>Si è parlato ancora di società; e umano e religioso vorrei dire il fatto sociale, questa realtà degli uomini uniti dal vincolo giuridico di giustizia; umano e religioso per la base su cui si fonda, per la funzione che adempie e per il quale il diritto è provvidenzialmente voluto, di rendere giusta e bene ordinata una vita per cui è stabilito un destino divino.</p><p>Umana e religiosa ancora questa giustizia che è lo spirito che spiega e il nesso che lega la società giuridica; giustizia che è profonda esigenza del nostro spirito e della legge morale che Dio ha impressa nel nostro cuore e che, caratterizzandolo, distacca il diritto da tutte le forze che spingono la vita degli uomini.</p><p>Domani saremo chiamati a dirigere questa società; non nel senso genetico per cui questo si può dire di ogni professione, ma in un senso specifico.</p><p>La società organizzata dal diritto, lo Stato esplica la sua vita normale garantisce la permanenza e la integrità dell’ordinamento in cui si concreta mediante l’attività di uomini, precisamente di quelli che si son preparati a sentire la società in questa tenue spirituale rete che l’avvolge, nel sistema delle garanzie e delle obbligazioni. Sarà il nostro un posto di responsabilità gravissima, quale che sia il modo specifico con cui serviremo a soddisfare le esigenze giuridiche dello Stato. O che si amministri la giustizia nei tribunali, fissando, in attuazione della legge, limiti precisi tra le sfere di libertà e di interessi garantiti di diversi cittadini; sia che si assuma, con spirito di onesta e doverosa imparzialità, la difesa di una personalità giuridica che dev’essere garantita contro la pretesa ingiusta di altri; sia che nei gangli vitali dell’organismo amministrativo dello Stato si pongano in essere le attività che fanno muovere la gran macchina di una società nazionale; sia infine che si trasmetta, arricchendolo, dalle cattedre universitarie l’inestimabile patrimonio dei nostri ideali giuridici, non dimentichiamo di essere i sacerdoti della giustizia, i garanti della società, coloro che tutelano il valore degli individui nel necessario contatto con i valori di tutte le altre personalità. Occorre per questo non solo una grande capacità tecnica, ma un profondo senso umano, una attitudine a sentire tutte le esigenze dell’uomo nel suo vivere sociale, la coscienza, ad ogni momento, di adempiere una missione di fondamentale importanza che rende possibile lo svolgersi ordinato di quella vita naturale che il Signore ha posta come base necessaria per una più alta conquista. Al di fuori di questo spirito il nostro lavoro diventa arido e vuoto, privo del suo alto sigillo di nobiltà.</p><p>Solo così opponiamo vivi e fecondi i risultati talvolta aridi dei nostri studi; solo così sentiremo in tutto il suo valore la nostra professione nelle particolarissime responsabilità che creano le delicate situazioni in cui veniamo a trovarci. In ogni caso noi ci comporteremo con profonda delicatezza e vivo rispetto; sentiremo di avere di fronte a noi un uomo che aspetta da noi, rappresentanti della società, un atto di giustizia.</p><p>E quanto più avremo capito nel suo valore religioso la vita e la divina dignità dell’uomo, tanto più sapremo portare con sicurezza il peso di questa responsabilità. Mentre, d’altra parte, il vivere nel suo spirito umano la nostra responsabilità di dirigenti sociali accrescerà in noi le possibilità di comprendere valori più alti dell’umanità, sboccherà nel riconoscimento del supremo legislatore della vita: il Signore creatore del Cielo e della terra.</p><p>ma.</p><h3>Inizio</h3><p><em>All’inizio del nuovo anno accademico Moro sprona i soci della Fuci a un più consapevole e intenso impegno formativo, efficace nelle realizzazioni concrete ma anche fedele al suo indirizzo spirituale. L’articolo è pubblicato in «Azione fucina», XIII, 1939, n. 34, 19 novembre, p. 1.  </em></p><p>Si inizia un nuovo anno di lavoro per le nostre Associazioni. È un momento della vita della Fuci, questo, che merita di essere rilevato per la sua importanza veramente fondamentale: è l’impostazione del lavoro di un anno che si compie in queste nostre giornate inaugurali, un’impostazione che non si limita a precisare, più o meno minutamente, gli aspetti organizzativi della nostra azione, ma ha rettissimi riflessi nello spirito di ciascuno di noi, per i quali questo caratteristico momento iniziale costituisce un richiamo opportuno alle responsabilità che c’incombono alla necessità di fissare, tenendo conto di queste, la nostra posizione nei riguardi dell’Associazione.</p><p>Mi pare sia qui un fondamentale valore del nostro dividere in cicli annuali tutto il nostro lavoro. La chiamata del Signore che è atto di grazia nei nostri riguardi, non si compie una volta sola e per sempre, né ad esso è possibile rispondere con un atto di adesione unico e definitivo. C’è troppa leggerezza e distrazione nella nostra vita, agitata fra esigenze diverse e spesso, almeno apparentemente, contrastanti, c’è una così umana facilità di dimenticare i supremi valori dello spirito e di perdere il contatto con gl’ideali che rendono la vita degna di essere vissuta, perché si possa sperare di sistemare una volta per sempre, la nostra vita spirituale. L’anno che s’inizia è appunto un richiamo rinnovato, insistente, paterno del Signore, perché ciascuno di noi senta in questo momento che ha una sua particolare caratteristica fisionomia, l’impegno che ha assunto e lo senta con particolare efficacia e vigore; perché ciascuno possa considerare il periodo di lavoro che comincia come una nuova larga possibilità offerta alla costruzione cristiana della propria vita personale e di quella dei compagni universitari, un periodo nuovo in cui sia possibile riparare, anche per la più sicura formazione raggiunta, a quanto di manchevole o stonato era nella vita cristiana e fucina di ieri. Momento cioè di valutazioni e di propositi, in cui il passato e l’avvenire si saldano in un istante che rappresenta il passaggio dall’uno all’altro e perciò mette l’esperienza del passato a profitto delle nuove possibilità di lavoro che ci vengono offerte, e la meta che ci si propone di raggiungere per l’avvenire pone quasi a complemento del bilancio che la chiusura di un periodo di vita rende necessario.</p><p>Un momento così grave va vissuto con serietà profonda e spirito di raccoglimento e di preghiera. Solo in questa vicinanza al Signore, che coincide con lo scendere, il più profondo possibile nell’intimità del nostro essere, le necessità morali della nostra opera e le mete ideali da raggiungere divengono chiare, mentre la grazia con opera delicata e silenziosa, feconda il nostro sincero proposito e moltiplica l’energie che dovranno operare nel tempo nuovo che incalza.</p><p>Sarà forse questo un momento di entusiasmo, nel quale molte cose ci parranno semplici e piane, belle per la luce ideale che le illumina, anche se sembrino richiedere un impegno fino al sacrificio. Poi lo svolgersi lento dei giorni e il succedersi degli impegni mostrerà una realtà della vita più dura di quella che ci si era immaginata: e bisognerà impegnare, in molte cose, lo sforzo duro e tenace di una volontà che guarda l’obbiettivo ed attua, con fermezza serena, tutto quello che appaia necessario a raggiungerlo. All’entusiasmo un po’ spensierato dovrà succedere, più efficace e più vero, l’impegno costante dell’anima, che mantenendo il contatto col suo Signore, senta ad ogni momento, con coscienza lucida, le esigenze quotidiane della vita fucina, che son poi, l’esigenza della sua vita spirituale. È in questo sforzo che non toglie, per il costante riferimento al divino, la serenità espressiva di un’anima veramente pensosa, che si costruisce davvero, sul sodo, per sé e per gli altri. È in questo modo che la situazione spirituale complessa del nostro giorno inaugurale, si rifrange, vorrei dire, in ogni minuto del tempo che passa ed ivi esplica la sua funzione, dando chiarezze ed impulso all’azione.</p><p>Un insuccesso più o meno visibile potrà tener dietro a questo lavoro cui siamo impegnati. Potrà il Signore premiare con questo segno visibile la fatica senza sosta dei suoi servi fedeli. Sarà questa una grazia di più e la ragione determinante di un impegno più serio e continuo. Potrà invece chiedere al nostro spirito di sacrificio di rinunziare alla gioia di sentirci in qualche misura i costruttori del Suo regno di pace, di giustizia, d’amore. Non per questo abbandoneremo scoraggiati il posto di responsabilità che Egli ci ha assegnato nella battaglia della vita. Il lavoro continuerà anche allora intenso, costante, fedele, amoroso, nella coscienza tranquilla del dovere compiuto sino in fondo con tutte le forze del nostro essere con un desiderio più ardente e una più calda preghiera: Signore, venga il tuo regno.</p><p>ALDO MORO</p><h3>Piccole cose</h3><p><em>Moro sottolinea la necessità di agire nelle vicende di ogni giorno in modo coerente con la propria vocazione e di imprimere nelle attività ordinarie della Fuci lo stesso fervore che segna le manifestazioni più solenni. L’articolo è pubblicato in «Azione fucina», XIII, 1939, n. 35, 26 novembre, p. 1.</em></p><p>	</p><p>La Fuci, riprendendo in pieno il suo lavoro all’inizio del nuovo anno accademico, impegna, per attuare il suo programma di formazione e di azione, le possibilità e le energie di ciascuno di noi. La distribuzione ufficiale dei compiti e delle responsabilità specifiche, che si effettua in principio d’anno, non è che solo un aspetto, e non direi neppure il più importante, di questo caratteristico necessario riferimento della vita totale della Fuci a coloro che ne fanno parte. Riferimento, questo, per il quale la vita sociale della Fuci appare come la risultante di un complesso assai vasto di sforzi personali, di energie impiegate, di attuazioni promosse dal singolo Fucino, che, avendo data la sua adesione, voglia poi in effetti vivere questa vita di conquista e di ascesa per sé e per gli altri. La vita della Fuci è fondamentalmente in ciascuno di noi e il nostro sforzo, il nostro interessamento, la nostra dedizione umile e generosa sono condizioni indispensabili tutte per gli sviluppi dell’Associazione.</p><p>***</p><p>Un ostacolo fondamentale mi sembra opporsi a questa assunzione di responsabilità e allo svolgersi ordinato e completo delle nostre attività: lo scarso rilievo, cioè, che sembra assumere, da un punto di vista che direi quantitativo, la partecipazione attiva e operante del singolo nella vita e per la vita dell’organismo sociale fucino. Per una deformazione, umana del resto e comprensibile, del valore delle cose, si finisce col porre in un piano di molto inferiore e per conseguenza con lo svalutare quel che, della propria opera, sembri meno efficace e più lontano dagli ideali che costituiscono la meta della nostra azione. La reazione spirituale a questa inesatta valutazione, a questa sfiducia che tante piccole ed umili attività servano poi in effetti a qualche cosa, è la fiacchezza dell’opera e la tendenza a vivere quelle, anche non sottraendosi a tali responsabilità, al di fuori della tensione spirituale e del costante riferimento agli ideali che devono caratterizzare tutta la nostra azione. Si finisce così per scindere la vita della Fuci in due aspetti che son considerati distinti e senza comunicazione tra loro: c’è una vita ideale, che vien condotta, quasi senza sforzo, per esigenza dello spirito, con entusiasmo e dedizione generosa, e una povera grama vita materiale, dove rientra tutto quel che riguarda l’organizzazione, e che si attua con pena, senza convinzione profonda e di cui molto spesso si finisce, pericolosamente, per fare del tutto a meno.</p><p>***</p><p>Contro questa situazione vorrei che la Fuci reagisse unanime all’inizio del nuovo anno, perché finalmente il soffio dell’ideale, che è in tanta parte delle nostre cose, le permei tutte, senza distinzioni e residui pericolosi.</p><p>E mi pare che questo saldare i due momenti della nostra vita individuale nella Fuci, questo rendere serenamente uniforme l’atteggiamento del nostro spirito di fronte a tutte le manifestazioni di questa indistintamente, possa effettuarsi senza difficoltà e senza sforzo, solo che si faccia riferimento ad un atteggiamento della nostra vita cristiana in genere, di cui questa nostra posizione è solo un’espressione particolare. Anche la nostra vita è fatta di grandi e piccole cose, e le prime ci avvicinano più sensibilmente all’ideale e ci conducono spontaneamente a viverle con ardore e dedizione; e le seconde sono, a prima vista, piccoli inciampi banali che sembrano costituire ostacolo all’opera armonica e completa della costruzione.</p><p>Il rimedio è qui, sentire, nelle une e nelle altre, la vocazione del Signore per la vita sopranaturale [sic] e viverle perciò, con spirito di accettazione, nelle condizioni che Egli ci ha poste, con amore e con gioia serena. Così pure nella Fuci, tutto quello che riguarda la nostra formazione e quella degli altri, sentiremo e vivremo, nelle piccole umili manifestazioni come in quelle più rilevanti umanamente, nello spirito della nostra vocazione fucina, in cui tutte rientrano, indispensabili ed efficaci. L’adesione all’ideale e l’entusiasmo cosciente e composto saranno come frazionati in tutta la nostra vita di Associazione, che risulterà organica ed unitaria per lo spirito di amore con il quale avremo saputo vivificarla in tutte le sue manifestazioni.</p><p>ALDO MORO</p><p><strong>Tempo perduto</strong></p><p><em>Moro risponde alle critiche sollevate dalla rivista «Segni dei tempi» a proposito di un articolo di «Azione fucina» sulla filosofia neoscolastica. Chiarita l’inconsistenza delle obiezioni ricevute, egli sottolinea l’importanza della collaborazione tra i cattolici e le loro riviste culturali e spiega come la polemica abbia un senso solo se costruttiva e orientata alla comune ricerca della verità. L’articolo è pubblicato in «Azione fucina», XIII, 1939, n. 37, 10 dicembre, p. 2.</em></p><p>Nel numero 6 della Rivista «Segni dei Tempi» Paolo Bonatelli<sup><a href="#footnote-236" id="footnote-ref-236">[235]</a></sup> dedica un corsivo polemico ad <em>Azione Fucina</em><sup><a href="#footnote-237" id="footnote-ref-237">[236]</a></sup>. La quale viene accusata di presumere di aver scoperto, con una buona dose di ingenuità, che sarebbero stati i neo-scolastici i primi a dimostrare che ogni problema filosofico sorge dal problema della vita<sup><a href="#footnote-238" id="footnote-ref-238">[237]</a></sup>; e in particolare, tra i neo scolastici, A. Masnovo<sup><a href="#footnote-239" id="footnote-ref-239">[238]</a></sup>. E su questa sciocca ingenuità di <em>Azione Fucina</em> il Bonatelli fa delle allegre risate, con l’aria di chi riprenda dei ragazzi saputelli. </p><p>Ora la frase che ha destato l’attenzione di «Segni dei Tempi» suona esattamente così: «è merito di A. Masnovo, fra i neo scolastici, l’aver mostrato come ogni problema filosofico sorga dal problema della vita». Dove è evidente che non si attribuisce affatto ai neo-scolastici il merito di aver per primi assunto una siffatta posizione, ma soltanto si fa richiamo ad A. Masnovo, del quale si dice aver egli approfondito in modo particolare, <em>tra i neo scolastici</em>, questo problema. Ed è un richiamo che appare giustificato, se appena si consideri che l’articolo è scritto in preparazione al tema «La filosofia nella vita», che stava per essere studiato nell’allora imminente congresso di Roma, e che il richiamare A. Masnovo voleva essere sopratutto un invito, per i giovani che stavano per trattare il delicato argomento, ad attingere all’autore che avrebbe meglio potuto prepararli ad affrontare con competenza la discussione. </p><p>Ma ben più che il rilevare la inconsistenza della critica del Bonatelli, ci sembra interessante e doveroso fermarci un momento a considerare la vacuità di certa polemica, la quale, senza alcuna base di serio dissenso di idee, si gingilla con frasi di secondo piano o con qualche parola che appaia, come è sempre possibile, poco felice o poco precisa. Ché se pure <em>Azione Fucina</em> avesse meritato l’appunto che le è stato fatto, tuttavia noi continueremmo a ritenere inutile e vuota la polemica del Bonatelli. La quale ha tutta l’aria di voler fornire ai 25 tradizionali compiacenti lettori alcuni minuti di facile allegria, nascente da parole frizzanti, ma vuote, secondo un compito che è proprio dei giornali umoristici, alla quale categoria di stampa la rivista «Segni dei Tempi», non appartiene ufficialmente. </p><p>I movimenti culturali cattolici e gli organi di stampa che ne sono gli strumenti più efficienti hanno, sopratutto in quest’ora così oscura per la nostra civiltà cristiana, un compito di fondamentale importanza: chiarire coraggiosamente e nettamente le idee, affinché possa essere costruita, su questa base di verità, nella sua pienezza, la vita cristiana. A questo scopo può servire anche il rilievo polemico, che scaturisce da determinate situazioni e serve in modo particolarmente efficace a questa laboriosa conquista della verità. In questa funzione la polemica ha la sua giustificazione e il suo limite. Al di fuori di questa, com’è nel caso nostro, che non è poi il solo, è un fuor di opera non sempre innocuo. </p><p>Per la causa per cui i cattolici combattono, e che dovrebbe stringerli tutti insieme in uno spirito fraterno, i ventinove righi di corsivo polemico dedicati ad <em>Azione Fucina</em> sono del tutto inutili; il tempo impiegato da Paolo Bonatelli per compilarli è tempo perduto. </p><p>							ma.</p><h3>Natale</h3><p><em>Moro rievoca il senso cristiano del Natale, il mistero dell’incarnazione che celebra e il messaggio di pace e di fratellanza che diffonde, rammentando come, nella guerra in corso, esso acquisti ulteriore rilievo e urgenza. L’articolo è pubblicato in «Azione fucina», XIII, 1939, n. 40, 31 dicembre, p. 1.  </em></p><p>«La luce risplenderà oggi su noi: perché è nato per noi il Signore; e sarà chiamato Ammirevole, Dio, Principe della pace, Padre del secolo futuro: il Suo regno non avrà fine»<sup><a href="#footnote-240" id="footnote-ref-240">[239]</a></sup>.</p><p>Con queste parole luminose, tutte piene di un’intima gioia e di un senso vivo di ammirazione dinanzi al mistero dell’Incarnazione che si compie, la liturgia del Natale introduce alla celebrazione della Messa natalizia, quasi un invito a sentire e vivere, nello spirito particolare di questo fatto grandioso, la rinnovazione del sacrificio redentore del Cristo.</p><p>E ancora tutta la liturgia della Messa è un richiamo insistente al cristiano, perché riguardi, con particolare attenzione, la sua vita, oggi che una luce più grande, quella del Verbo Incarnato, investe la mente umana e la riempie tutta; perché consideri la sua vita, così spesso dimentica e distratta, in relazione all’esigenza suprema che il Signore fatto uomo le pone.</p><p>La necessità di tener conto di valori nuovi, di considerare con tutt’altra mentalità, antitetica alla mentalità del non cristiano, la vita, di indirizzare questa, nella concretezza delle sue manifestazioni, anche le più minute, al fine del possesso del Signore, che si dona nell’umiltà, è particolarmente sensibile oggi. Bisogna porsi contro la corrente rapida, travolgente della vita di ogni giorno con i suoi istinti e le sue debolezze, con la mente fissa a questo fatto nuovo di portata immensa, il riscatto dell’uomo servo di sé e del mondo che lo circonda, riscatto operato da un Dio, iniziato oggi con questo prender contatto del Divino con l’umano da redimere, perché sia congiunta l’infinitudine del Divino che giustizi [sic] con la misera realtà umana da riscattare.</p><p>Il Verbo Incarnato, espressione del Padre, si avvicina all’umano e lo pervade della Sua luce. E l’umano si avvicina al Divino per assorbire questa luce e realizzarla, attuale e viva, nella vita; per tramutare il patrimonio di fede che il Signore ha creato e che rifulge nella mente, in carità operosa che risplenda, anch’essa, nella vita.</p><p>Adeguare l’opera quotidiana all’esigenza di vivere nel divino, che il Verbo Incarnato fa sensibilmente sentire; ridurre a luminosa e feconda unità il tessuto della vita che tiene ormai conto del valore fondamentale che Cristo rappresenta nel mondo, rinascere, con un senso nuovo dei valori eterni, alla vita di grazia, questo il compito del cristiano innanzi al mistero dell’Incarnazione.</p><p>* * *</p><p>C’è una umana poesia del Natale, alla quale è difficile sottrarsi, tanto immediatamente presente alla nostra anima e pieno nel suo destarsi è il sentimento di gioia serena, di pace, di fraternità che esso determina.</p><p>Ma non è probabilmente questo stesso riflesso umano, quasi direi sensibile, del Natale altro che l’espressione, forse non del tutto cosciente, di questa gioia spirituale della vita che rinasce, per porsi su di un piano infinitamente più alto, all’apparire sensibile, nella concretezza della carne umana, del Signore del cielo e della terra?</p><p>Nella notte scura, che fasciava di mistero la grandezza di questo farsi uomo del Signore di tutte le cose, sorse una gran chiarezza di luce ed il silenzio fu rotto, per i poveri pastori sbigottiti dal miracolo ed attenti, dal canto degli Angeli che invocavano gloria al Signore nel più alto dei cieli e pace in terra agli uomini di buona volontà.</p><p>Anche per tutti i secoli, nel ricordo di quel che fu un giorno realmente, il Verbo si presenta nel grande oscuro di una notte che avvolge lo spirito nella tenebra dell’incertezza, e vi porta la luce: e nella luce risuonano ancora, espressione concreta di quella illuminazione, le parole degli Angeli. Esse pongono insieme due cose, quasi termini indissolubili: la gloria del Signore e la pace dei figli che accolgono con animo puro e disposto il suo messaggio.</p><p>Gloria a Dio, che manifesta, in questo suo esser nulla, una grandezza infinita che è grandezza di amore. Gloria a Dio, per tutte e in tutte le cose, che col solo essere secondo la sua legge, apportano tutto quello che possono allo splendore della Sua gloria.</p><p>Pace agli uomini.</p><p>Pace, cioè serenità nel sentire ormai la ragione profonda di un’esistenza indirizzata al possesso del Bene infinito e alla partecipazione alla Sua vita: sicché tutte le cose tristi, di cui può ancora costituirsi una vita, si rasserenano nel possesso, attuato per esse, di qualche cosa che dà felicità senza limiti.</p><p>Pace: cioè risolversi in un superiore equilibrio del dissidio tra l’uomo e la sua vocazione spirituale e soprannaturale, che è in lui, espressione del divino.</p><p>Pace: cioè superamento della lotta per il proprio io, ora che questo è stato negato come valore per sé, e nella luce del divino, che inonda ormai tutte le anime, c’è modo di sentirsi uniti tutti in unione mistica, di avvicinarsi al fratello con amore per sentir rispondere con uguale vibrazione del cuore, di vivere una sola vita insieme, in Colui che è tutto a tutti, nella perpetuità dei secoli.</p><p>Quando più sensibilmente l’equilibrio è rotto e la libertà dell’uomo ha ucciso la sua pace, più risplende l’ideale d’amore che dona la gioia serena.</p><p>Così in quest’ora che viviamo.</p><p>Ed è forse in questo dissidio più duro che la luce e l’amore del Signore, quando tutto sembra perduto, operano silenziosamente, con particolare efficacia, nel profondo delle anime.</p><p>Così, certo, in quest’ora tragica che viviamo.</p><p>ALDO MORO</p><p>1940</p><h3>Premessa</h3><p><em>Moro accompagna con brevi parole la pubblicazione di un opuscolo sui temi a oggetto delle attività culturali della Fuci. Il testo compare in Associazioni Universitarie di Azione Cattolica Italiana, </em>Presentazione della attività culturale. Anno Accademico 1939-40-XVIII<em>, Editrice Studium, Roma, 1940, pp. 3-4.</em></p><p>Questo opuscolo di «Presentazione dell’attività culturale» della Fuci, edito a cura della Presidenza Centrale, raccoglie brevi trattazioni degli argomenti posti quest’anno allo studio nelle nostre Associazioni, col solo intento di chiarire, dei temi proposti, il significato e il valore e di precisarne i possibili sviluppi.</p><p>Nient’altro, insomma, che un indirizzo per lo svolgimento del difficile lavoro culturale, in quanto di questo presenta un programma organico precisando il significato degli argomenti e offrendo insieme un sussidio bibliografico.</p><p>Che il volumetto sia quest’anno inviato a tutti i Fucini, non è solo fatto organizzativo, ma spirituale. Esso significa che la Presidenza Centrale attende che ogni Fucino senta la sua personale responsabilità nello svolgimento del lavoro culturale, il quale può avere assicurato il successo, certamente e solo, se ogni Fucino saprà dare il suo contributo personale di interessamento e di studio. E il successo del nostro lavoro culturale vuol dire un progresso notevole nella opera magnifica di formazione cristiana dell’Universitario e del Professionista cui la Fuci attende con tanto amore.</p><p>A coloro, Professori ed Amici, che così cortesemente hanno partecipato alla redazione di questo opuscolo, rinnoviamo qui il ringraziamento più vivo.</p><p>ALDO MORO</p><p>Roma – Settimana di Studio 1940-XVIII</p><h3>La settimana di studio</h3><p><em>Dal 3 all’8 gennaio 1940 si svolge a Roma, presso il palazzo di sant’Apollinare, la XII settimana di studio. La prolusione è tenuta da mons. Antonio Lanza, del Pontificio ateneo lateranense, sul tema “Introduzione allo studio della morale cristiana” e intervengono, tra gli altri, padre Agostino Gemelli e mons. Giovanni Battista Montini. In «Azione fucina», XIV, 1940, n. 1, 7 gennaio, p. 1, tracciando un bilancio delle giornate, Moro raccomanda di trarre frutto dal clima disteso e fecondo in esse vissuto e di tradurne gli insegnamenti in esigenti direttive per le attività di ogni giorno. </em></p><p>Questa XII Settimana di Studio si è svolta in sereno raccoglimento, conservando la stessa linea delle consimili manifestazioni che l’hanno preceduta, cioè in uno spirito di preghiera, in uno studio serio e profondo, in un’atmosfera di fraternità che creava l’ambiente più propizio allo svolgimento dei lavori.</p><p>Se volessi ora, al termine di queste giornate che non son passate senza lasciare una traccia profonda nell’animo nostro, indicare i caratteri più rilevanti della Settimana, potrei rifarmi appunto a questa salda unione degli animi e alla organica coerenza che sembrava legare tra loro tutte le manifestazioni della Settimana e, d’altra parte, queste alla vita di ogni giorno che sarebbe, tra non molto, ripresa.</p><p>Si sentiva davvero tutta l’anima della Fuci nella caratteristica cordialità dei rapporti che si stabilivano tra i settimanalisti, fossero questi già abituati all’incontro fucino, ovvero vedessero per la prima volta in questa occasione la Fuci nel più vasto respiro della sua vita nazionale. Vecchi e nuovi fucini così fraternamente uniti in comunione di vita ci hanno fatto sentire tutto il conforto di questa magnifica continuità della vita della Fuci che si rinnova, restando pur sempre la stessa.</p><p>Ma c’era ancora, e mi par bello rilevarlo, un’unione ancora più vasta di animi; erano i compagni, restati nelle Associazioni, e pur tuttavia presenti in spirito alla manifestazione, tanto più presenti, quanto più chiara, attraverso lo svolgersi delle adunanze formative e delle meditazioni, si faceva l’idea della responsabilità del Dirigente verso la sua Associazione e più nettamente si sentiva che il vivere la Settimana voleva dire in certo senso assolvere una responsabilità grave verso i compagni. Ai quali, appunto per questo, ci si sentiva allora più profondamente uniti.</p><p>E accanto a questa unione degli animi, la continuità e la connessione delle singole manifestazioni della Settimana, le quali, pur trattando gli argomenti di studio diversi e pur risolvendosi in diverse manifestazioni di vita religiosa, erano tutte legate strettamente insieme: lo studio, quale ne fosse la direzione e l’oggetto, era ricerca ansiosa per il possesso della verità totale che dà luce alla vita, e la preghiera un rivivere questa ricerca, rivolta al possesso di Dio, nel colloquio col Signore, che si donava ormai all’intimità delle anime ricercanti la Verità. Tutto, della nostra vita, sembrava in quei momenti sistemato e tranquillo, sicché appena ci si poteva rendere conto che l’equilibrio potesse essere rotto dalla dura realtà della vita quotidiana e che potesse occorrere uno sforzo per rimettersi in una posizione di verità e di coerenza.</p><p>E abbiamo sentito che la situazione spirituale che la Settimana di Studio aveva creata in noi sarebbe stata infeconda, se non avesse saputo portarci a mantenere, proprio nella vita, l’equilibrio, che è realizzazione del proprio possesso di verità, se non avessimo saputo approfittare di questa sosta spirituale per costruire, poi, idealmente la nostra vita, e tradurre questo insegnamento e questa formazione in un’esigenza da realizzare in essa.</p><p>Fondamentalmente il valore formativo della Settimana può essere riassunto in questa accentuazione vivace del nostro senso di responsabilità, verso noi stessi, verso i compagni di Associazione, verso i compagni più lontani, ma pur vivamente presenti al nostro spirito. Ci attende ora quest’opera di costruzione personale e di azione intensa nella Fuci, e, attraverso la Fuci, nell’ambiente esterno. E se è certo opera difficile e impegnativa, crediamo tuttavia di poter sperare che le nostre energie spirituali, ritemprate nelle giornate della Settimana, siano all’altezza di questo compito.</p><p>ALDO MORO</p><h3>Noi e le Missioni</h3><p><em>Lo studio delle modalità di espansione del cattolicesimo nel mondo e una più assidua preghiera personale: in questo duplice impegno Moro indica ai fucini il modo per mantenere salda la coscienza del problema missionario. L’articolo è pubblicato in «Azione fucina», XIV, 1940, n. 2, 14 gennaio, p. 1.</em></p><p>Il 25 di gennaio, giorno commemorativo della conversione di S. Paolo, le nostre Associazioni celebrano la Giornata Missionaria, in cui si esprime nel modo più intenso il nostro interessamento, sempre vivo, per il problema delle Missioni. Questo raccogliersi, sia pure per un giorno solo, nella preghiera e nello studio, aventi riferimento, l’una e l’altro, a questo gran fatto della Chiesa che si muove per attuare la sua missione universale, risponde ad esigenze profonde della nostra vita di Universitari Cattolici.</p><p>È pur necessario, infatti, che in un momento, messo in certo modo da parte tutto quello che pure d’importante vi è nelle nostre cose, ci si ripieghi esclusivamente su questo, a ripensare alla nostra posizione individuale di membri attivi ed operanti della Chiesa di fronte alla insopprimibile esigenza di espansione del tutto mistico di cui siamo parte. Il richiamare noi singoli, individualmente, insistentemente, noi così spesso chiusi nel nostro egoismo che dimentica, noi così facili a tracciare ristretti confini ai nostri doveri, a questa meditazione, serve magnificamente a far sentire le Missioni, per cui sono impegnati gli sforzi di tutto il mondo cristiano, come problema anche e sopratutto della vita individuale e spirituale di ciascuno di noi.</p><p>È proprio in questo piccolo mondo intimo della nostra anima uno dei centri diffusori e propulsori per l’azione esterna e organizzata. Sicché appare chiara la ragione della inammissibilità del facile ripiegamento che neghi, con indifferenza, l’interessamento individuale del problema. Correlativamente, proprio in questo interessamento, è il principio di un rafforzarsi della vita spirituale di ognuno, che si espande in questa più larga realtà del Cristo presente in tutta la vita e in tutta la storia, dando, in questo suo inserimento in Lui, il proprio contributo alla realizzazione del Suo regno.</p><p>* * *</p><p>I due momenti della preghiera e dello studio, in cui fondamentalmente si concreta la nostra Giornata Missionaria, hanno accanto al loro valore attuale, un altro di chiara indicazione di direttive di azione valide per tutta la Chiesa.</p><p>Lo studio dei problemi missionari, che tende a inserire nel patrimonio della nostra cultura la conoscenza di elementi interessanti la espansione della Chiesa nel mondo, è il contributo più notevole alla formazione di una coscienza missionaria, condizione ineliminabile per gli sviluppi dell’azione.</p><p>Coscienza missionaria che vuol dire presenza spirituale continua del fatto missionario, nelle condizioni ambientali in cui si svolge, a tutti coloro che, pure non partecipando attivamente alle realizzazioni, non ne restano estranei assolutamente, ma pongono in essere quanto è possibile e necessario per prepararle e accompagnarle. Coscienza, cioè, che non si risolve in una posizione intellettuale, ma è fatto di vita, squisitamente operativa e, in certo senso, realizzatrice essa stessa.</p><p>E come elemento della vita personale di ognuno, essa si integra e si compie nella preghiera, cioè negli atteggiamenti della vita spirituale del singolo. La partecipazione spirituale di questo alla vita missionaria è certo la più alta espressione d’interessamento, in quanto mette a servizio della causa, che non può essere vinta che nel Cristo Redentore nella continuità dei tempi, l’invocazione sommessa, ma insistente, perché Egli compia l’opera Sua con la Sua Grazia e con l’eccitare e accompagnare nell’opera amorosa gli uomini che hanno accettato con fedeltà silenziosa il comando di evangelizzare.</p><p>* * *</p><p>Azione Cattolica e Missioni sono espressioni diverse esteriormente, ma intimamente simili, dello stesso fenomeno; entrambe attingono la loro ragion d’essere nell’esigenza di espansione e d’incremento di vita che è nella Chiesa: espressioni, l’una e l’altra, della Chiesa in movimento e in atteggiamento di conquista, sia pure con direttive specifiche diverse e con mezzi particolari.</p><p>Proprio in questa identità delle fonti ideali è la ragione del nostro particolarissimo interessamento. L’Azione Cattolica, strumento della Chiesa, per il risveglio e l’incremento della vita cristiana nella società, ha, anche da questo punto di vista, una funzione particolare: agitare, non solo per sé, ma per gli altri, per i molti insensibili per la Chiesa, e le sue esigenze, i grandi problemi della sua espansione nel mondo.</p><p>E in questo risvegliare la coscienza cristiana della società, perché questa, reintegrata nella pienezza la sua vita spirituale, sia essa stessa elemento propulsore della conquista, mi pare che l’Azione Cattolica assolva, in modo che non potrebbe essere più pieno, il suo compito.</p><p>ALDO MORO</p><h3>L’apostolato della verità</h3><p><em>Il distacco delle coscienze dalla verità è, per Moro, il motivo principale della crisi che attraversa la cultura. A suo avviso urge pertanto la </em>caritas veritatis<em>, chiave della spiritualità domenicana, largamente diffusa nella Fuci, cui Moro è molto legato essendo membro, sin dalla primavera del 1939, del terz’ordine domenicano. Seguendo questa ispirazione i cattolici devono prepararsi a vagliare il pensiero contemporaneo alla luce della verità e dare ragione della loro fede specialmente a quanti ne sono lontani. L’articolo è pubblicato in «Azione fucina», XIV, 1940, n. 6, 11 febbraio, p. 1.</em></p><p><em> </em></p><p>È stato autorevolmente e da più parti affermato che la crisi che travaglia la società contemporanea ed ha oggi nei tragici avvenimenti di cui siamo spettatori, la sua manifestazione più dolorosa e più chiara, è fondamentalmente una crisi di valori morali. Al progressivo oscuramento nelle coscienze individuali delle verità fondamentali che giustificano e dirigono la vita, corrisponde un sempre più netto e deciso distaccarsi della cultura, patrimonio sociale, dalla verità, pur conservando essa la pretesa di dirigere la vita, conforme a intuizioni che contrastano di questa l’essenza più profonda. E se, fatta violenza alla verità, i valori morali si perdono nella vita individuale, e questa si abbassa fino a divenire incapace di realizzare la sua meta ideale, così pure la vita sociale presenta lo spettacolo dello smarrimento, dell’incertezza e del disordine. La falsa posizione individuale, sboccando nella necessità di un rapporto da stabilire, fa sì che questo sia impostato in modo difforme dalla verità e quindi dalla giustizia.</p><p>Una constatazione s’impone: c’è un distacco dalla verità, da quella verità cui noi crediamo per la Fede nel Dio che ce l’ha rivelata: e c’è, in conseguenza, un turbamento e un disordine della vita, negli individui e nella società. Tra le cause del male, cioè, è non solo una libertà e una debolezza tutta umana che possono determinare sviluppi contrari alle esigenze ideali che la verità conosciuta e riconosciuta, luminosamente presenza. C’è, più grave e decisivo, questo pericoloso sbandamento nell’ambito stesso delle idee, che rende più difficile di molto una pratica della vita che tenga questa all’altezza della sua ragion d’essere.</p><p>Un chiarimento delle idee, un netto ristabilimento dei valori nel campo intellettuale, una decisa e coraggiosa delineazione delle possibilità del singolo e delle esigenze che si pongono alla sua vita, sono compiti urgenti che i cattolici debbono assolvere in questo momento. Tanto più urgenti quanto più il disordine dilaga; mentre più generale e più vivo si fa, da più parti, il richiamo ad una verità che soddisfi finalmente un’umanità stanca di tante dolorose esperienze negative. La ricostruzione deve cominciare di qui.</p><p>È evidente che una posizione di primo piano spetta, in questo lavoro di ricostruzione, alla classe colta, che ha avuto quale dono particolare questo più immediato e chiaro contatto con la verità che si vuole riaffermare, per il bene dell’umanità sofferente. Ed è un compito che si deve esplicare, necessariamente, in una duplice direzione. Una chiarificazione sul piano propriamente culturale, che consista in un attento controllo e in una revisione rigida di ogni movimento di pensiero scientifico, filosofico e religioso, che andrà valutato alla pietra di paragone della Verità salvatrice ed eterna di cui è depositaria la Chiesa.</p><p>Ed ancora una chiarificazione, ci si consenta il termine forse equivoco, sul piano della vita, nell’accostamento necessario e continuo, per l’uomo di cultura e pel professionista, delle altre classi sociali, desiderose oggi più che mai di questa verità, più che mai oggi rivolte a coloro, che, umili, disciplinati, consapevoli mediatori della Chiesa, depositaria della Verità, possono dare loro quel che cercano, nella semplicità e nella misura che un’esigenza pratica richiede, ma con la sicurezza di chi si è reso cosciente delle ragioni profonde della fede nella faticosa ed utile personale elaborazione culturale.</p><p>Questo fondamentale apostolato della verità impone al cattolico colto non solo doveri immediati, ma tutto un attento lavoro remoto di preparazione, non solo sul piano culturale e tecnico, ma più su quello spirituale e sopranaturale [sic]. Perché alla Verità ci si accosta con venerazione, come al Signore; e la si dona con trepidazione amorosa e profondo rispetto per il fratello che attende, nel bisogno e nel desiderio, la parola di verità che dona la vita.</p><p>Per questa preparazione lavora, con entusiasmo ed in silenzio raccolto, la Fuci, che vuole appunto creare con la sua formazione dell’universitario l’amore della verità, il senso vigile delle sue necessità di diffusione, la indispensabile preparazione spirituale, perché il dono incomparabile sia fatto con consapevole amore.</p><p>ALDO MORO</p><h3>Saper donare</h3><p><em>In un editoriale pubblicato in «Azione fucina», XIV, 1940, n. 7, 18 febbraio, p. 1, Moro ricorda come la verità cristiana non sia un dono da custodire gelosamente ma una grazia da condividere con gli altri, secondo la logica evangelica. </em></p><p>C’è per il cristiano una responsabilità grave per la verità ch’egli possiede, la quale non può restare patrimonio suo soltanto, possesso individuale che giustifichi e diriga la sua sola vita, ma dev’essere invece comunicata al fratello che attende un’idea chiarificatrice e redentrice, perché il bene sia una realtà di tutti gli uomini e di tutta la vita. Bisogna dunque donare questa cosa infinitamente preziosa ch’è il proprio patrimonio di vero e di bene. Ma occorre, sopratutto, saper donare, cioè coraggiosamente, umilmente, in ispirito di amore, in ispirito sopranaturale [sic].</p><p>Niente, ci sembra, di più pericoloso, che l’atteggiamento pavido di chi si studia di adattare la verità ad una mentalità precostituita e ad un sistema di vita, che si teme non sappiano accettare i grandi, decisivi rivolgimenti, che una verità nuova, attuata in tutta la sua logica estensione, necessariamente determina. Minimizzare la verità, svuotarla, perché riesca più accetta e più facile come direttiva di vita, significa, un poco, negarla. E significa anche, ci sembra, fidare troppo poco nel valore intrinseco della verità che ha un suo fascino magnifico di convinzione e di determinazione, che tanto più impegna, quanto più si presenta decisiva ed imperiosa, con una sua esigenza di grandi rinunzie e di sacrificio costante, ma appunto per questo con la promessa di un possesso nuovo, ineffabile, pacificatore, tanto diverso dalla piccola soddisfazione banale, che, nulla chiedendo, nulla dona di serio e decisivo in questa cosa grande e impegnativa che è la vita.</p><p>Donare con amore e umiltà, cioè, davvero, donare, ché è del dono, propriamente, questa semplicità e questa che vorremmo dire assenza umile di chi dà qualche cosa, con un’attenta amorosa premura per chi riceve, di cui si vuole un arricchimento di vita per un incremento del bene. Donare, cioè, come a un fratello che il Padre comune che è nei cieli stringe a noi, con i vincoli delicati e indissolubili di un amore che esige uno scambio senza calcoli meschini di questo patrimonio prezioso per tutti.</p><p>Donare con umiltà, come cosa non nostra, sicché il possesso che ne abbiamo noi e che manca al fratello non ci ponga, neppure minimamente, di fronte a lui, in una posizione di superiorità, sicché egli non senta in nessun modo il nostro dono come una cosa dura e umiliante per lui che non ha, come una cosa che viene da un uomo, di cui sente o teme un residuo d’egoismo orgoglioso per un possesso più vasto che in altri; donare come trasfusione amorosa di una corrente di luce e di grazia.</p><p>Doniamo qui qualcosa che non viene da noi e che noi stessi non abbiamo come possesso egoistico e definitivo, qualcosa che appartiene propriamente al Signore, ch’è lui stesso «<em>Io sono la verità</em>»; eppure è dono vero questo nostro. Il sentire la estraneità e trascendenza dell’oggetto prezioso del nostro dare, serve anzi, più che ogni altra cosa, ad accentuare il carattere essenziale e proprio del dono, un amore tanto più ricco e vero, quanto più umilmente assente, e meno sensibile materialmente è chi dà di fronte a chi riceve; quanto più netto è il riferimento unificatore di entrambi a qualche cosa di superiore, in funzione e per forza della quale il dono si compie.</p><p>Donare, infine, in ispirito sopranaturale [sic] e con fiducia. Non è un’idea umana che si comunica, è la verità, la verità totale ed essenziale che giustifica e dirige tutta la vita.</p><p>Appunto per questo il Signore è impegnato, in questa trasmissione di luce, ad agire con la Sua Grazia nelle anime che attendono. E se siamo noi soltanto strumenti umili della Sua azione sopranaturale [sic], possiamo guardare con fiducia serena il nostro lavoro.</p><p>Più grande che la povertà dei nostri mezzi di persuasione, più decisivo che il nostro impegno, che pur dev’essere totale e definitivo, è quest’operare silenzioso di Colui che è Verità e Vita, che tocca il profondo delle anime e, pur rispettandone la libertà, traduce l’illuminazione della mente nel proposito fecondo di bene.</p><p>ALDO MORO</p><h3>La giornata fucina</h3><p><em>Tommaso d’Aquino fu modello di santità perché tradusse nella vita la verità che fu oggetto della sua ricerca intellettuale. Ciò corrisponde all’obiettivo della pedagogia della Fuci ed ecco perché la sua memoria liturgica coincide con la giornata fucina. Moro lo spiega in un articolo pubblicato in «Azione fucina», XIV, 1940, n. 9, 3 marzo, p. 1.</em></p><p>Il 7 marzo, festa di S. Tommaso d’Aquino, gli Universitari di Azione Cattolica celebrano la giornata fucina, la tipica festa della Associazione. Non è senza significato la data prescelta. San Tommaso fu un ricercatore attento della verità, della verità essenziale che dà la ragione e determina la meta della vita umana e seppe questa verità, pazientemente ricercata e fortemente posseduta, comporre in un sistema organico, nel quale tutti gli aspetti della vita venivano riferiti e coordinati alla realtà suprema che ne sta al centro: Dio. È un sistema che sta ancora come solida base dottrinale della Chiesa ed ha una sua vitalità ed attualità magnifica, che permette e consiglia ancor oggi di rifarsi ad esso per un chiarimento vero e definitivo. Ma S. Tommaso non fu soltanto un arido uomo speculativo; ricercò e volle le verità come un indirizzo di vita, secondo quella che è la sua essenza, dalla quale non potrebbe derogare senza negarsi. E fu perciò un santo, cioè colui che la verità posseduta traduce innanzitutto nella sua vita e crede esigenza fondamentale questa realizzazione personale ed intima, condizione prima perché possa esser chiesta agli altri, ai fratelli tutti, una medesima eroica realizzazione della verità nella vita.</p><p>Per questo è così vicino, questo Santo, all’anima dell’Universitario Cattolico, che ha come programma della sua vita fucina una ricerca ansiosa, paziente, umile, fiduciosa della verità, non per un orgoglioso possesso intellettuale, ma per una chiarezza di idee che realizzi una vita luminosa e vera. Perché anche l’Universitario Cattolico sente essere condizione indispensabile per l’azione apostolica a cui è chiamato, questa responsabile realizzazione di santità in se stesso, questo rispondere in prima linea all’esigenza di bene che si vuol fare penetrare in tutte le anime.</p><p>E perché questi valori fondamentali della vocazione fucina son così presenti nella figura del Santo d’Aquino, sicché la meditazione attenta di queste cose riesce a mettere bellamente in evidenza le direttive della nostra azione, la festa di S. Tommaso è festa della FUCI.</p><p>Festa della unità e della continuità fucina. Unità fucina, la quale, sempre sensibile in tutta la nostra vita associativa, si rende più presente oggi, nello stringersi insieme, per una intera giornata, nello studio comune e sopratutto nella comune preghiera, dei fucini di una Associazione e dei Segretariati che a questa sono collegati per ragioni organizzative.</p><p>Continuità, perché in questa occasione le nuove reclute vengono accolte ufficialmente nelle nostre file, dopo i mesi del primo contatto di amicizia.</p><p>Una stessa preghiera e uno stesso studio riuniscono i vecchi e i nuovi, i quali sentono, in questa fraternità dei più anziani che non conosce separazioni, tutta la gioia della FUCI nel ricevere nuovi giovani amici, desiderosi di vero e di bene. È questa verità e questa bontà della vita che la FUCI vuol donare a questi che ha chiamato a sé, mandataria della Chiesa stessa. Donazione che non lascia i giovani passivi ma l’impegna, sin da questo primo giorno in cui si inizia la loro formazione, ad una personale ricerca e ad una responsabile adesione. Così sentiamo in questa occasione il continuare ininterrotto della vita della FUCI, nel mutare dei singoli, espressione della continuità della vita religiosa dell’Università Italiana, che la Chiesa ha affidato a noi come mandato di altissima fiducia, cui sapremo restare ogni momento fedeli.</p><p>ALDO MORO</p><h3>Università Cattolica e Fuci</h3><p><em>Per motivare i fucini ad aderire alla giornata dell’Università Cattolica del Sacro Cuore, istituita nel 1924 per creare intorno all’Ateneo milanese una rete di conoscenza, simpatia e sostegno economico da parte delle diocesi e delle associazioni cattoliche, Moro esalta la comunanza di ideali e l’armonia di intenti tra la Cattolica e la Fuci. L’appello è pubblicato in «Azione fucina», XIV, 1940, n. 10, 10 marzo, p. 1.</em></p><p>La giornata dell’Università Cattolica, che vien celebrata nella prossima domenica di Passione<sup><a href="#footnote-241" id="footnote-ref-241">[240]</a></sup> in tutta Italia, richiama i cattolici ad un più vivo interessamento e ad una più intensa preghiera per la magnifica istituzione. E richiama, in prima linea, a questo dovere gli Universitari di Azione Cattolica, i quali saranno ben lieti di dare un loro contributo personale e fattivo per una piena riuscita della giornata. Sarà questo loro intervento attivo, accanto agli amici degli altri rami dell’Azione Cattolica, una manifestazione chiara della loro viva simpatia e della loro vicinanza spirituale a quella che essi sentono di poter chiamare, in un certo senso, la loro Università.</p><p>E sarà, insieme, un motivo di più profonda meditazione su ideali di vita universitaria cristiana che sono anche nostri: una meditazione utile da un duplice punto di vista. Innanzitutto per fare i giovani sempre più coscienti delle mete da realizzare e dei valori da affermare nella loro vita universitaria, e quindi rendere più personale e sentito il contenuto di formazione che la Fuci mette a disposizione dei singoli. E poi ancora per cementare, rendendo immediatamente evidente la comunanza di ideali tra Università Cattolica e Fuci, la unione degli spiriti, e suggerire e determinare sviluppi di collaborazione, che non possono valere, se non sia in tutti i singoli che realizzano concretamente le direttive di azione, una chiara coscienza della fraternità spirituale e una volontà di renderla sempre più vera, sentita, operativa.</p><p>***</p><p>Non è il caso, ora, di richiamare compiutamente questa identità di mete e la comunanza di direttive di azione. Basterà ridire, come uno spunto di personale approfondimento, che Università Cattolica e Fuci vogliono dare entrambe al giovane universitario, che ha problemi interessanti e gravi da risolvere in questo delicato periodo della sua vita, una compiuta formazione morale, la quale tenga conto della posizione particolare dello studente, cioè delle possibilità grandissime e insieme dei pericoli dell’attività intellettuale alla quale è dedicato. Formazione che parte dallo stabilire una salda base di cultura religiosa, cioè un possesso della verità essenziale adeguato alle possibilità intellettuali del giovane; e mira, su questa base a far costruire in perfetta coerenza, l’edificio della cultura scientifica del futuro professionista, sicché, come in essenza, sia in concreto anche per lui una la verità, alla quale pertanto si accosti con rispetto profondo, facendo dello studio un atto di amore. Viene edificata così la personalità del professionista, non egoista indifferente, né uomo di tecnica brutale, ma personalità ricca di una cultura cristiana e quindi umana, fratello fra i fratelli di altre classi sociali, sensibile a una sua missione di cooperazione con gli altri uomini al cui servizio si pone con spirito solidale di amore. Sensibile sopratutto ad una sua responsabilità di fronte a questi, per la maggior luce ch’è in lui, uomo di cultura, e da lui può e deve espandersi agli altri.</p><p>Così guardiamo con amore all’Università Cattolica, per la sua meta ideale ed il lavoro continuo e intelligente per raggiungerla. La vorremmo così tutta l’Università italiana, sensibile a queste esigenze, educatrice e formativa nel senso più alto della parola, tutta pronta a riconoscere i valori fondamentali del Cristianesimo, per incentrare intorno ad essi e cultura e vita.</p><p>E per noi che lavoriamo in piccoli gruppi, in tutti gli Atenei d’Italia, poco lievito con la missione grave e impegnativa di fermentare una grande massa, è un conforto e una gioia guardare questo modello di Università, quale noi la vagheggiamo; un’Università che ha al suo attivo una realizzazione dell’ideale tanto completa, quanto può esserlo una realizzazione umana. C’è in noi una fiducia serena per quel che è attualmente l’Università Cattolica, per quel che ancora può fare per adeguare a sé, lavorando insieme con noi in perfetta unità degli spiriti, il mondo universitario italiano.</p><p>***</p><p>Questa vicinanza e questa armonia sentiremo particolarmente in questa giornata celebrativa e poi ancora in ogni momento della nostra vita di associazione. Esprimeremo il nostro interessamento in una comprensione sempre più piena del valore altissimo della istituzione, in una propaganda intelligente, perché tutti comprendano ed apprezzino, in un appoggio totale per ogni cosa, in una preghiera per una vita più intensa e una realizzazione sempre più piena di ideali dell’Università del S. Cuore.</p><p>Sentiamo che questa lotta è la nostra lotta, che queste cose non sono altrui, ma nostre, che il nostro impegno è ben dato: contributo, modesto magari, ma tutto pieno di amore, alla causa della Chiesa che realizza la regalità di Cristo attraverso il dominio cristiano della cultura.</p><p>ALDO MORO</p><h3>Convegno d’Arte</h3><p><em>Il VI convegno d’arte della Fuci si tiene a Firenze dal 19 al 21 aprile. I lavori, articolati sulla base delle diverse discipline artistiche, si svolgono presso il museo di San Marco, palazzo Pucci e la chiesa di san Miniato. La prolusione, sul tema “L’ispirazione religiosa nell’arte”, è tenuta dal prof. Guido Mazzoni. Moro ricorda lo scopo di questo incontro: da un lato, corroborare la formazione cristiana degli artisti, dall’altro, valorizzare l’espressione artistica come un patrimonio spirituale nella personalità di ognuno. L’articolo è pubblicato in «Azione fucina», XIV, 1940, n. 15, 14 aprile, p. 3.</em></p><p>Per i giorni, 19, 20 e 21 di aprile è indetto in Firenze il VI Convegno d’Arte, organizzato quest’anno in fraterna affettuosa collaborazione con gli amici della Gioventù di Azione Cattolica. Vi sono invitati i nostri studenti di scuole superiori d’arte e quanti, fra i nostri organizzati, si interessano di problemi artistici. Il Convegno sarà caratterizzato, come tutte le nostre adunanze, dallo spirito di fraternità determinato dai comuni ideali di vita e dal comune lavoro per la ricerca di una verità che si vuole conquistare insieme; anche qui la preghiera darà il tono alle nostre giornate.</p><p>Anche questo Convegno specializzato infine, come i normali Convegni di Zona, il cui ricordo è vivo tuttora in noi, lascerà in coloro che vi avranno partecipato un desiderio profondo di bene, un senso più vivo di fraternità per i compagni con i quali si sarà vissuti insieme, in piena unione degli spiriti, nei giorni dei lavori.</p><p>***</p><p>L’importanza del Convegno d’Arte, che s’inserisce armonicamente nel complesso lavoro culturale della Fuci, è evidente. Innanzi tutto esso ha una funzione in certo senso analoga a quella che assume il normale studio di facoltà per tutta la Fuci, in quanto vi si compie una valutazione dal punto di vista cristiano di problemi d’arte che sono per i nostri artisti quelli che riguardano la loro quotidiana attività professionale. Inoltre, quel che più vale, un artista formato nel nostro ambiente sa che la sua vita non è fatta a compartimenti separati, nei quali si possano comodamente collocare, senza comunicazione fra loro, aspetti della personalità e corrispondenti estrinsecazioni di attività; egli sente invece che la personalità del cristiano è qualche cosa che investe tutta la vita, determinando sviluppi coerenti, in ogni forma di attività, ai principî informatori della personalità stessa. Ora è appunto il Convegno a far sentire la necessità di creare questa armonia e questa unità di vita. Sì ché, ben più importante che il suo contributo specifico alla valutazione dal punto di vista cristiano di alcuni problemi, è l’apporto che esso dà a questa formazione della personalità dell’artista cristiano, che sarà reso così più sensibile all’esigenza di affermare valori religiosi nell’attività quotidiana.</p><p>***</p><p>Ma la funzione del Convegno non si esaurisce qui: è significativo che vi siano invitate persone che artisti non sono. Vuol dire che esso serve un po’ per tutti noi, proprio perché l’arte è patrimonio della nostra vita spirituale: aspetto rilevante della realtà umana con una sua possibilità di azione efficace per la formazione della personalità dell’uomo, con una sua importantissima funzione espressiva di un mondo culturale che la ha tra i suoi elementi costitutivi più importanti. E poiché nulla di quello che contribuisce a formare la personalità dell’uomo, che è uomo religioso, ci lascia indifferente; e poiché nessuna espressione di cultura è, dal punto di vista religioso, senza rilievo, se la cultura è il complesso dei valori spirituali affermati in una società che ha un significato e un fine religioso, è ben naturale che noi ci si occupi d’arte. La quale poi, occorre appena notarlo in queste rapide note, è importante elemento della vita liturgica ed ha un suo significato in relazione al complesso della vita religiosa, contribuendo di per sé a stabilire un rapporto tra l’uomo e il suo Dio.</p><p>***</p><p>Per tutte queste ragioni al Convegno d’Arte, che tratta quest’anno un tema di viva attualità, «L’ispirazione religiosa nell’arte moderna», si volge in questo momento l’attenzione di tutta la Fuci. Nell’imminenza dell’apertura dei lavori siamo tutti impegnati a prepararlo e accompagnarlo con la nostra adesione spirituale, con la nostra preghiera, con il nostro pieno interessamento, come una manifestazione che ha importanza per tutta la vita della Fuci.</p><p>ALDO MORO</p><h3>La circolare della Presidenza Centrale per la giornata del Quotidiano</h3><p><em>Moro e la presidente femminile della Fuci Bruna Carazzolo invitano gli aderenti a offrire il loro contributo alla realizzazione della giornata per il quotidiano cattolico. Il testo della loro circolare è riprodotto in «Azione fucina», XIV, 1940, n. 16, 21 aprile, p. 1.</em></p><p>Il giorno 5 maggio sarà celebrata in tutta Italia la giornata del quotidiano cattolico. Essa mira a richiamare l’attenzione dei cattolici italiani sul loro giornale, sulla importanza agli effetti di una più piena vita cristiana nel nostro paese, sulla responsabilità grave che incombe ad ognuno di un serio fattivo appoggio morale e materiale.</p><p>Perciò la giornata del quotidiano ha una duplice direttiva: creare intorno al giornale cattolico la necessaria atmosfera di simpatia affettuosa, come per una cosa cara di cui si sente vivo il bisogno e di cui si comprende l’altezza della funzione; mettere in opera quanto è necessario per sostenerlo materialmente nel modo migliore.</p><p>Le Associazioni Universitarie di Azione Cattolica, ne siamo sicuri, daranno tutto il loro appoggio per la piena riuscita della giornata, ponendosi disciplinatamente e con generosità a disposizione degli Uffici diocesani dell’Azione Cattolica nel posto che sarà loro assegnato.</p><p>Questo lavoro di collaborazione esse svolgeranno lietamente, con piena comprensione, perché per la stessa loro composizione e natura sono in grado di apprezzare perfettamente l’importantissima funzione della stampa cattolica nella vita religiosa dell’Italia. Esse che hanno profondo il senso della verità che dev’essere necessariamente ridonata al mondo inquieto, se se ne vuole la salvezza, esse che si preparano a costituire le classi colte dirigenti, che sentono bisogno di essere illuminate a loro volta per poi potere ad altri donare la luce, sono in condizioni particolarmente favorevoli per comprendere quanto valga per questo una stampa cristianamente ispirata e come sia dovere di tutti sostenerla.</p><p>Siamo sicuri che questa piena comprensione avranno innanzitutto i dirigenti, cui spetta di indirizzare in questo senso l’attività delle Associazioni: come pure confidiamo che essi porranno in essere quanto è in loro potere per far sentire a tutti gli ascritti quest’obbligo particolare di collaborazione che impone la giornata del quotidiano e tutto il complesso di responsabilità che incombono per la soluzione del grave problema della stampa cattolica.</p><p>Moro-Carazzolo<sup><a href="#footnote-242" id="footnote-ref-242">[241]</a></sup></p><h3>S. Caterina da Siena e la vita spirituale del giovane universitario</h3><p>	</p><p><em>Il 18 giugno 1939 Pio XII, con il breve pontificio “La sollecita cura”, proclama santa Caterina da Siena, insieme a san Francesco d’Assisi, patrona primaria d’Italia. Su impulso dell’arcivescovo di Siena, Mario Toccabelli, nel 1940 viene indetto uno speciale “anno cateriniano” e il 29 aprile, festa liturgica della santa e culmine delle celebrazioni in suo onore, viene proclamato festa nazionale. In questo clima, scorgendo nella sua personalità una sintesi perfetta di intelletto e di amore e nella sua azione un esempio di dedizione al prossimo e di adesione alla storia, Moro propone santa Caterina come un modello di virtù per i giovani universitari. L’articolo è pubblicato in «Vita Cristiana», XII, 1940, n. 2-3, marzo-giugno, pp. 277-283. Esso è riprodotto integralmente, con il titolo </em>S. Caterina da Siena e gli universitari<em> e, in calce, l’indicazione «dalla rivista “Vita Cristiana”», in «Azione fucina», XIV, 1940, n. 17 [rectius: 18], 5 maggio, p. 2.</em></p><p>Trattare di S. Caterina da Siena<sup><a href="#footnote-243" id="footnote-ref-243">[242]</a></sup>, dopo tanto che se n’è detto e scritto, non solo con indiscussa competenza, ma anche con la delicatezza affettuosa con cui vien fatto di parlare di una così squisita figura di donna e di Santa, è cosa ben difficile. Tanto difficile, che farebbe venir meno la lena a chi imprendesse a parlarne, se questi non fosse spinto, più che dalla pretesa di dir cose nuove, dal più modesto ed intimo desiderio di unire la sua voce a quella di ammirazione devota ed affettuosa che si leva da ogni parte d’Italia, in quest’anno consacrato alla Santa protettrice della nostra Patria.</p><p>Ci sembra poi opportuno, in questo nostro tentativo di presentare Caterina in quegli aspetti della Sua personalità complessa che più sentiamo vicini a noi e che ci sembra ne delineino più completamente la figura, il mettere in correlazione la Santa con i nostri giovani delle Università Italiane. Questa vita luminosa per tutti, capace di dire a tutti una parola di elevazione, di costituire per tutti una parola di elevazione, di costituire per tutti, se compresa e vissuta, un motivo profondo di formazione, ci sembra presenti infatti alcuni aspetti di palpitante interesse per la vita spirituale del giovane Universitario.</p><p>E ove si pensi quale sia la funzione dell’Universitario in tutta la vita della nazione, che Caterina protegge dall’alto, apparirà giustificato questo richiamo al giovane a ripensare gli ideali affermati dalla Santa di Siena, perché egli, compiuta docilmente e pur con un senso vivace di personalità la sua formazione, sia nella vita sociale che lo attende quale dev’essere, perché la sua missione sia compiuta.</p><p>* * *</p><p>E innanzi tutto un aspetto di questa personalità vigorosa mi pare vada rilevato: la maniera originalissima di impostare la vita spirituale sul doppio conoscimento di sé come creatura che non è, di Dio come Colui che è, e di sviluppare, su questa base, tutta la sua spiritualità in una negazione del valore di questa apparenza che non è, per riportarla a contatto dell’Infinito che è, nel quale soltanto è la vera vita.</p><p>Caterina svolge su questa base una compiuta teoria, di vita spirituale, Lei, povera donna del popolo, non dirozzata da alcuno studio e senza contatto con la filosofia. Malgrado questa povertà di preparazione intellettuale Caterina conosce, perché ama, perché di quanto viene man mano conoscendo, ella fa un motivo determinante di una vita più intensa che quella conoscenza traduce in realtà vivente nell’amore. Ed è questo nuovo amore che le ottiene altra luce, la quale a sua volta si tradurrà in vita.</p><p>Tanto si può comprendere insomma di questa divina realtà trascendente, con la quale è pur necessario venire in contatto, per attuare la Verità, quanto siam fatti degni di conoscere, per la forza stessa del nostro amore, che realizza un contatto di grazia con Dio, il quale solo e soltanto in questo dona la luce che illumina ogni uomo che viene in questo mondo.</p><p>Questo fatto, mentre pone in chiaro rilievo, nella personalità di Caterina, una sintesi perfetta di intelletto e di amore, che ce la fa sentire così umana e vicina, costituisce un motivo di formazione per il Giovane Universitario, per il quale la vita intellettuale, che è l’espressione normale della sua stessa personalità, può divenire talvolta orgoglio intellettuale, che, troncando alle radici la divina forza dell’amore, impedisce la comunicazione all’anima della luce che viene dall’alto e insieme spezza e diminuisce la personalità umana nel complesso armonico e connesso delle sue facoltà.</p><p>E si noti bene che questo richiamo alla necessità dell’amore e dell’unione vitale di grazia con il Signore, per poterne seguire le vie non vuol essere una svalutazione dell’intelligenza in sé, dono mirabile fatto alla creatura; ché anzi è certo che lo strumento intellettuale va impiegato in pieno per la ricerca della Verità, della Verità essenziale, che dirige la vita nelle sue espressioni apparentemente anche più modeste. Vuol dire solo che la ricerca dovrà essere umile e tutta fiduciosa in una luce ben più profonda che viene dall’alto e che vien data solo a chi ama; vuol dire solo che cogliere la Verità nella vita non è solo fatto intellettuale, ma fatto morale al quale è impegnata la personalità intera dell’uomo che vi giunge, solo se in contatto amoroso con Dio.</p><p>* * *</p><p>Un’altra importantissima cosa insegna Caterina a chi fa professione di intellettuale ed è facile, per quel tanto di frammentalismo e di unilateralità che c’è in fondo all’anima di ogni uomo, a rinchiudersi in una sua torre di avorio, facendo suo diletto la sola contemplazione della verità. Una povera verità monca e mediocre, perché privata del suo magnifico intimo slancio a tradursi in vita, che sia, per questa sua pura sorgente, vera.</p><p>Caterina non si ferma alla mistica contemplazione di Dio; c’è troppa completezza nella sua personalità, perché ella non progredisca per intima forza spontanea all’azione. E così trascorre l’Italia in una feconda magnifica azione di pacificazione di partiti, di sette, di città e alla Chiesa, per debolezza umana, in crisi, dà l’appoggio della sua autorità indiscussa; dell’autorità di Lei che con fermezza e pur con dolce affettuosità dice al capo della Chiesa il suo umile e fortissimo «voglio».</p><p>Ed è questo suo agire, al quale non è ostacolo né la sua debolezza di donna né amore per il Signore così poco amato tra tanti odi, incomprensioni, corruzioni; del suo amore per gli uomini, così cattivi, duri e ostinati nel loro mal fare. Che ci sia più amore al Signore e per gli uomini una vita più piena e più vera; questo il suo desiderio ardentissimo che non le fa temere la fatica né l’incontro sempre duro e difficile con i grandi e con i cattivi che dominano la terra. Un insegnamento magnifico, questo, per il giovane per cui la vita ha un richiamo potente al quale gli è assegnata una missione che deve essere di bontà, la vita che è incontro con altri, che è un ricevere e un dare, che va vissuta soprattutto con questo amore nella sua concretezza, in cui la verità [r]aggiunge la sua pienezza divenendo, nell’azione, realtà di bontà.</p><p>* * *</p><p>Di fronte al male che dilaga nel mondo, caratteristica triste di ogni epoca, c’è per il Santo un rifugio, la sua intimità spirituale, nella quale raccogliersi, per amare di più ed espiare per tutta l’umanità che vuole, tremendo uso della libertà, il male.</p><p>Non qualche cosa di schiavo, di debole, di passivo questa santità propria contrapposta, quale unico rimedio in nostro potere, alla grandezza del male; ché anzi, in questo più pieno amore, c’è una vigorosa operante sensibilità per tutti, per i cattivi che possono ancora migliorare, dei quali si accoglie con volontarietà generosa il bagaglio di peccato per purificarlo col proprio amore, per coprire con una propria più intensa vita spirituale il vuoto che il male ha determinato nel corpo mistico del Signore. Così Caterina si assume con dedizione generosa il triste fardello dei peccati di tutta l’umanità; accetta di soffrire Lei per tutti, perché, attraverso Lei, ricada su tutti la forza dell’amore che redime.</p><p>In questa nostra epoca così tristemente egoista e incapace di sentire il valore altissimo della fraternità universale, raccogliamo questo insegnamento luminoso della Santa Senese; raccogliamolo soprattutto noi giovani, ancora capaci per una spontaneità naturale di generosità e di dedizione. Non è forse questa parola di solidarietà la più alta che possa risuonare nella nostra vita?</p><p>Costruire questa nella verità e nella bontà, non per crearsi un assurdo mondo proprio, separato dalla realtà così spesso triste e pressante che ci circonda, ma per farne un punto di partenza per un più largo amore, per un più intimo contatto con tutti i chiamati alla vita, buoni e cattivi, mettere il proprio patrimonio di verità e di bontà a disposizione di tutti, ampliare così la propria vita fino a darle il respiro della vita universale, è tale ideale che, per i giovani di questa età nostra e di questa nostra Italia, cui Caterina da Siena guarda sorridente e benigna, può riempire, in uno sforzo generoso di adeguazione, tutta la vita.</p><p>ALDO MORO</p><h3>Richiamo alla preghiera</h3><p><em>Con una lettera del 15 aprile 1940, cui viene dato risalto dalla stampa cattolica, Pio XII incarica il segretario di Stato, Luigi Maglione, di indire nel maggio seguente una crociata di preghiere per la pace in tutti i santuari mariani del mondo. Alla luce di questa ispirazione, nel clima di un sempre più probabile intervento italiano, Moro spiega come la preghiera, all’apparenza impotente nel fragore della guerra, sia invece un mezzo di espiazione del male dell’uomo e uno strumento per riscoprire e riaffermare il valore autentico della pace. L’articolo è pubblicato in «Azione fucina», XIV, 1940, n. 17 [rectius: 18], 5 maggio, p. 1.</em></p><p>In una recente lettera indirizzata al Cardinale Segretario di Stato, il S. Padre invita con accorata parola i fedeli di tutto il mondo a pregare intensamente, in questo maggio consacrato al culto della Madonna, per la pace del mondo<sup><a href="#footnote-244" id="footnote-ref-244">[243]</a></sup>.</p><p>Si noti il richiamo del Papa ad un atto spirituale, la preghiera, in questo tragico momento di storia, che si sviluppa tutto in una vigorosa affermazione di potenza di eserciti in lotta. Cosa significherà questo tenue, semplice e apparentemente inoperante fatto di anime che pregano, di fronte ad una affermazione, così sensibile, di potenza? Quale influenza potrà avere questa, che è pura situazione spirituale, di fronte all’incalzare degli avvenimenti, che sembrano esaurire essi soli tutta la realtà di questa storia che viviamo?</p><p>***</p><p>Eppure non è così. Non è tanto una fiducia nella efficacia che questa preghiera può avere nell’arrestare o deviare il corso degli eventi, quel che fa accettare con adesione profonda l’appello accorato del Padre. Sentiamo bene, pur nella cieca, filiale fiducia in quello che il Signore può operare sui cuori degli uomini, che molto difficilmente in questo momento, che è ancora di posizioni dure, decise, intransigenti, gli uomini ascolteranno la parola di pace e di fraternità. Crediamo tuttavia che sia bello e necessario pregare.</p><p>Pregare, innanzi tutto, per significare al Signore la coscienza che abbiamo del nostro male che causa ancora il male. Perché è molto ingenuo riguardare questa durezza triste che oggi ci prende tutti e domina tutta la vita soltanto come l’espressione immediata di una cattiva volontà. Non sappiamo pensare, nella nostra visuale limitata, quale eredità di un male passato rappresenti questo scontro irato di forze che divide gli uomini nati per amare. Non sappiamo pensare alla immensità del male dilagante nel mondo, in tutte le forme, dall’astratta orgogliosa negazione di Dio fino alla concreta negazione di Lui, come valore supremo, nella vita, per sostituire a Lui noi stessi con una meschina pretesa di assolutezza, piegate tutte le cose al nostro giogo e in funzione di noi soli. Non sappiamo pensare alla cupidigia sfrenata e brutale e all’egoismo sovvertitore, che si affermavano indisturbati, e spesso rispettati come valori, per determinare poi, diventati elementi costitutivi della mentalità di una società e di un’epoca storica, più vasti impegnativi conflitti.</p><p>Di questo male, lo sentiamo bene, se ci ripieghiamo con sincerità su noi stessi, siamo un po’ responsabili anche noi, non fosse altro che per quello che non abbiamo saputo dare, di preghiera e di azione, di fronte a chi negava la Verità, per ristabilirla, di fronte a chi negava l’amore, per riaffermarlo, con tutte le forze nostre, come il valore supremo della povera umanità. Un po’ responsabili, almeno, per quel vincolo che stringe gli uomini e ne fa un corpo solo, partecipi, per una provvidenziale destinazione, ciascuno della verità e del bene che è negli altri; ciascuno, in un certo senso, responsabile e portatore, quasi realtà della propria vita individuale, del male che è in colui che ci è compagno nel cammino della vita.</p><p>La preghiera nostra per la pace sarà pertanto fondamentalmente una preghiera di espiazione; umile perciò e sommessa, come voce di figlio colpevole e cosciente della sua colpa; ma tutta piena di fiducia come quella che si volge a un padre che ripone la sua compiacenza nel perdonare e nell’amare.</p><p>E proprio per questo più intimo rapporto che essa avrà stabilito con Dio, sarà questa preghiera in se stessa una fonte di intima pace dello spirito. Anche se c’è la bufera fuori dell’intimità dell’anima che prega, anche se avvenimenti ogni giorno più tristi si profilano all’orizzonte, questa preghiera che unisce la triste e scorata umanità con l’infinito serve mirabilmente a dare un senso di tranquillità serena. È tutta la vita spirituale che si esprime, con intensità vivissima, nell’atto di preghiera; la vita spirituale che reagisce in modo proprio ad ogni fatto della vita, che si riflette nell’intimità dello spirito, reagisce, in questo caso, con un senso di rassegnazione che non è fatalismo e con una invocazione al trionfo della bontà in tutti e per tutti.</p><p>***</p><p>Un’altra cosa ancora mi pare voglia e possa significare questo pregare per la pace del mondo; una cosa molto semplice e, apparentemente, di nessun valore. E cioè questa: un’affermazione profonda, vigorosa, impegnativa del valore della pace, un’affermazione che, per esser fatta nella intimità di un’anima cristiana alla sola presenza del suo Signore, nulla perde della sua efficacia. Un’affermazione, non della pace in sé, a qualunque costo e in qualunque modo, che sarebbe troppo comoda cosa; non l’affermazione della pace perché rappresenta, per gli uomini naturalmente desiderosi di bene, una possibilità di vita tranquilla e senza affanni, il che sarebbe ancora troppo poco. Ma piuttosto un’alta e ideale affermazione della pace in quel che rappresenta di grande e di buono; della pace come situazione di normalità in un mondo di uomini che si amano, e, amandosi, si rispettano e si aiutano a vicenda; un mondo di uomini che non evitano la lotta per non poterla fare o perché la lotta costa troppi sacrifici di comodità individuale, ma perché la lotta è una tristissima cosa che rompe la divina unità dell’amore. Una affermazione della pace che vuol essere anche un’affermazione del valore della giustizia, frutto appunto di questo amore, di questo rispetto, di questo riconoscimento reciproco. Ed è molto bello e, vorrei dire, di un immenso, travolgente valore spirituale, questo sentire, nella intimità della preghiera, proprio quando questi valori son compromessi, che essi sono ben vivi e ben veri, se delle anime possono sentirli come un inalienabile, prezioso patrimonio al quale non è lecito rinunziare.</p><p>Così, tra gli eventi materialmente sensibili e poderosi di questo anno, si inseriscono apparentemente irrilevanti queste affermazioni di valori e questi contatti di spiriti con il Signore. Malgrado questo scarso rilievo esterno, noi sentiamo che essi operano con la forza immensa delle realtà spirituali, in questa storia che stiamo facendo noi. Comunque vadano poi le cose, è certo che la ricchezza spirituale che vi si contiene avrà una efficacia molto superiore a quanto, nel nostro povero intendimento, si possa pensare.</p><p>ALDO MORO</p><h3>Fiducia</h3><p><em>Nel clima di rassegnazione che prelude all’ingresso in guerra dell’Italia Moro ribadisce il dovere di cooperare con umiltà e fiducia al servizio della verità e al raggiungimento del bene comune. L’articolo è pubblicato in «Azione fucina», XIV, 1940, n. 20, 26 maggio, p. 1.</em></p><p>È facile che la sfiducia ci prenda talvolta nelle nostre cose. E non dico solo nelle nostre piccole cose umane che si svolgono tra difficoltà ed incertezze, ma pure nelle grandi cose della vita spirituale, della nostra vita spirituale e della vita spirituale di tutti, cioè della totale vita cristiana del mondo. Il male è ancora troppo esteso e troppo profondo; lo riscontriamo ogni momento questo suo dominio possente che fa pensare e temere, di contro ai trionfi apparentemente modesti, umili, lenti della verità e del bene.</p><p>E di questo stato di cose ci sentiamo responsabili, perché ad ognuno è stato affidato tutto intero, quasi fosse solo, il compito di render buona tutta la vita.</p><p>E intanto noi, in questo lavoro, siamo di fronte a difficoltà insospettate o più grandi, di molto del previsto. Difficoltà che sono innanzi tutto espressione di circostanze estrinseche che c’impediscono di rendere appieno come vorremmo, di esprimerla intera la ricchezza della nostra anima che, pensiamo, dovrebbe travolgere altre anime con la sua forza; circostanze che pongono schermi difficili a sorpassare alla verità da noi posseduta che, così chiara, lucida, pacificatrice, dovrebbe bene, crediamo, operare con la forza persuasiva di ciò che è vero. O è l’inerzia desolante delle anime cui ci rivolgiamo, incapaci di pensare fino in fondo la verità che si presenta, di volerla, costi quel che costi, tutta intera realizzata nella loro vita. Spesso l’ostacolo è in noi; troppo deboli tante volte di fronte alle forze da vincere, troppo poco ricchi di verità e di bene, per donare; troppo impreparati, per capire come andrebbero fatte tante cose; ingenuamente ignari, spesso, di come sian fatte le anime libere e infinite cui ci si deve accostare con un rispetto profondo di quello che è in loro, cercando di capirle con un grande amore; senza imporre il nostro io, solo perché abbia raggiunta una più alta verità e la senta in sé come viva ed espansiva.</p><p>Allora, nella umiltà di questo riconoscimento può sorgere lo sconforto e il pessimismo. Sconforto per noi che siamo, ci sembra, troppo incapaci; sconforto, più terribile, per la causa totale del bene che, attraverso noi e tutti, deve trionfare.</p><p>Riaffermiamo allora, in questo momento di tristezza che forse ci rende più chiari a noi stessi che mai non si sia stati, il nostro dovere assoluto di lavorare ancora in ogni modo per il bene da realizzare nella vita di tutti; il compito che impegna il nostro io intero, perché è la ragione stessa della nostra vita. Nella fiducia pel successo dell’opera nostra e ben più di tutta la causa per cui siamo impegnati, benché possa sembrare, in momenti di difficoltà estrema, particolarmente compromessa.</p><p>Dobbiamo per questo ritornare su noi stessi e fare che quel riconoscimento umile e buono sia il punto di partenza di un nostro sforzo, per renderci, per quanto possiamo, strumenti adatti. Accettare umilmente la difficoltà che si frappone, il limite che impedisce qualche volta di esprimere e far vivere fuori di noi in tutta la sua forza la nostra ricchezza interiore; accettare la nostra incapacità di agire, sensibilmente almeno, in un settore così vasto come vorremmo; il nostro doverci limitare ad uno scarso contatto di poco tempo con poche persone, le più vicine; accettare la stessa vuotezza interiore, che ci angustia in certi momenti, quando più vorremmo avere cose nell’intimo da donare agli altri. E vivere insieme in una intimità maggiore, in una ricerca più profonda ed ansiosa di verità e di bene, perché sia il nostro contatto con gli altri fatto alla luce di una nostra esperienza cosciente e feconda; amare di più per capire di più, per essere più vicini a tutti, perché tali ci sentano, con un palpito vero per loro, e, attraverso loro, per qualche cosa di più grande di tutti noi, la verità stessa che deve essere in tutta la vita.</p><p>Questo sforzo sarà un momento importante e costruttivo di vita spirituale; sarà perciò tutto preghiera. Preghiera, cioè un unirsi a Dio, per riaffermare, nella nostra incapacità, il desiderio profondo di essere più preparati e più pronti per il lavoro, per riaffermare che questo lavoro, che noi sappiamo fare così poco, è lavoro Suo, quello che egli fa intero, anche se noi, a nostra volta, mettiamo tutto il nostro impegno, quasi che tutto dipendesse da noi. Così è in Lui la ragione della nostra fiducia.</p><p>Questa cosa immensa, che è il trionfo del bene e il raggiungimento della pienezza della Verità, sarà realizzata a qualunque costo, quale che sia la incapacità, purché umile, cosciente, fiduciosa, dei cooperatori, quale che sia l’apparente trionfo momentaneo del male in tutte le forme. Sarà realizzata in Colui la cui gloria sarebbe ancora troppo piccola, se tutti gli uomini potessero operare nel bene, con una capacità piena, senza un riferimento umile e qualche volta angoscioso a Lui.</p><p>Sarà realizzata per noi, ogni giorno e ogni ora, solo che ognuno realizzi in sé la sua santità e in questa abbracci, in una visione totale del mondo come suo mondo, tutta la realtà indifferente o cattiva che lo circonda, per divenire di questa, in un certo senso, la voce che implora il perdono, che chiede la Verità per tutti, anche per coloro che più sembrano, lontani, disprezzarla.</p><p>ALDO MORO</p><h3>Reagire al male</h3><p><em>Moro sottolinea come la Chiesa insegni a non ritrarsi dalla storia, quasi che il male sia invincibile, ma, con l’esempio dei santi, educhi a reagire al male realizzando il bene nella propria vita. L’articolo è pubblicato in «Azione fucina», XIV, 1940, n. 22, 23 giugno, p. 1.  </em></p><p>Dal giorno dell’Ascensione fino alla quarta domenica di Giugno si sono susseguite nella basilica vaticana le proclamazioni di nuovi Santi e Beati<sup><a href="#footnote-245" id="footnote-ref-245">[244]</a></sup>, proprio quando più profondo è lo smarrimento nella vita e più penosa l’ansia di tante anime. Nel disagio degli spiriti la pura gioia della glorificazione del Signore nel riconoscimento di una più piena realizzazione di bontà nei suoi figli. C’è un motivo di conforto per noi in questo fatto ed un insegnamento vivo.</p><p>Quando più diffuso e profondo è il male e più i valori dello spirito paiono compromessi, e forse in maniera definitiva, sembra, al superficiale almeno, che la Chiesa non abbia nessuna capacità di ricostruire il mondo di verità, e reintegrare, secondo la sua missione, la vita cristiana. Sicché la reazione di colui che assiste al trionfo in tante forme del male è lo stupore meravigliato di chi vede cadere ideali, che hanno un sigillo divino e di cui sembra strano e disperante il declinare; e con lo stupore un senso di sfiducia circa la possibilità di fare qualche cosa per questo.</p><p>È la sconfitta, e sembra definitiva, del bene nell’ambito, a prima vista ristretto e irrilevante per il mondo di fuori, della vita individuale; che poi diviene, in una progressione fatale, male sociale, e si risolve nelle grandi correnti travolgitrici del patrimonio ideale di verità e di bontà che il cristianesimo ha lentamente e pazientemente costruito nella storia. La tristissima negazione della Verità, il rivolgimento orgoglioso nel fine vero della vita, che di questa deve costituire la misura e la direttiva del divenire quotidiano; lo sdegnoso levarsi dell’uomo, che non vuol riconoscere una realtà trascendente sovra di sé né altra ragione per la sua vita che non sia la soddisfazione dell’orgoglio brutale e della cupidigia cieca; la negazione del contatto necessario di ciascuna vita individuale con tutte le altre; contatto di amore, nel quale soltanto si appaga l’esigenza profonda di possesso, che è in ogni anima, di tutta la realtà che è al di fuori di noi.</p><p>Eppure la reazione efficace a questo, che il contatto del cristiano con il mondo rivela ogni giorno, c’è e di una efficacia immensa: la reazione della Chiesa, non solo nella sua struttura ufficiale di organismo attivo, che realizza in sé e diffonde la realtà divina della vita cristiana nel mondo, ma pure dei singoli membri di questa tutti attivi e responsabili.</p><p>Siamo noi, invece, così spesso spiritualmente troppo pigri per sentirla e viverla questa tacita efficace reazione della Chiesa che prega e riafferma il diritto del bene nella propria realizzazione di bontà. Noi troppo distratti per capire quanto vicina a noi sia questa magnifica possibilità di vincere e come basti solo volere una cosa che è in noi e tutta da noi dipende. Forse solo per la nostra umana incapacità di sentire a pieno la grandezza efficace delle forze spirituali, portati, come siamo, a guardare tutte le cose nella luce falsa di successi esteriori e sensibili.</p><p>Così è impedito un lavoro di ricostruzione che tutti devono fare, nessuno escluso; responsabilità gravissima di ogni cristiano nella sua vita che è contatto necessario col mondo, contatto che dev’essere fatto di una bontà diffusiva e conquistatrice.</p><p>Se a queste cose avremo pensato, sarà allora ben chiaro per noi che la Chiesa reagisce al male vivendo nella pienezza, essa santa, la sua vita di santità; reagisce, come nel mondo moderno tra tanto turbamento di anime e nell’anelito generale verso un mondo superiore di giustizia e di verità, con questi santi che oggi proprio siamo invitati a venerare; essi vissuti in un mondo corrotto, nella santità; essi che il mondo non hanno disdegnato, come ad esso non hanno ceduto, piegando vilmente; essi che mai hanno arretrato sconfortati per l’incapacità del bene, vivo nell’uomo buono, a reagire al male, ma hanno sempre creduto di assolvere in pieno la propria missione, nell’essere più interiori e raccolti, quanto più la vita del mondo è esteriore e dispersiva; nel loro essere in contatto tanto più pieno col Signore, quanto più gli uomini rinnegano il rapporto con Lui e Lo dimenticano; nel loro amare fino alla dedizione più generosa di sé gli altri, quanto più si nega, nell’egoismo, l’amore. È questa santità la vita della Chiesa e la vita di ciascuno di noi nella Chiesa; è la storia, invisibile, ma di un’efficacia immensa, delle realizzazioni di bontà del Corpo Mistico e di ciascuno dei suoi membri, la storia più vera e profonda dell’umanità anelante a una meta infinita. E nell’unità del Corpo Mistico del Signore la bontà attiva di ciascuno è realtà attuale di grazia che si espande su tutti e per tutti vale. Nella santità di ciascuno è la santità di tutta la Chiesa che si afferma; nella realtà di bene attuata da ciascuno è la realtà totale di bene della Chiesa che vive e bilancia il male del mondo e lo redime.</p><p>Tale l’insegnamento silenzioso di queste beatificazioni: non ritrarsi dalla scena della vita, quasi che il male sia invincibile e nulla possa opporsi al suo potere, ma reagire nel solo volere il bene, per sé e per tutti, prendendo il posto di coloro che non vivono amando e che non pregano, perché l’ideale del bene sia realtà della vita.</p><p><span id="mention-52" class="mention person" about="AldoMoro">Aldo Moro</span></p><h3>Lavoro estivo</h3><p><em>Moro dà indicazioni ai dirigenti della Fuci per evitare che la pausa estiva e il richiamo alle armi degli universitari disperdano i legami di amicizia e i contatti tra gli aderenti, disgregando le attività. L’articolo è pubblicato in «Azione fucina», XIV, 1940, n. 23, 7 luglio, p. 4.</em></p><p>Il sopraggiungere dell’estate, allontanando dalle sedi universitarie buona parte degli studenti, rallenta, dove non ferma del tutto, l’attività delle nostre Associazioni; ed i Segretariati, che pure sono costituiti per continuare il lavoro delle Associazioni nel periodo delle vacanze, hanno ora di solito piuttosto scarse possibilità di lavoro pieno. Cosicché le vacanze estive costituiscono un momento di crisi, in fondo, per tutta la vita della Fuci; e tanto più quest’anno, nel quale esigenze particolarmente gravi accentuano il movimento di dispersione sopra rilevato. È necessario perciò reagire con tutte le nostre forze a questo movimento di disorganizzazione: compito dei Dirigenti, sopratutto, da quelli Centrali a quelli Diocesani, i quali dovranno studiare i mezzi più idonei per fronteggiare la crisi, procurando di adattare le nostre attività alle caratteristiche particolari del momento. Il che vorrà dire naturalmente ridurle in limiti molto ristretti, ma impedirà, d’altra parte, che per una generica affermazione di principio circa la impossibilità di continuare comunque il lavoro durante l’estate, si sospendano in blocco tutte senz’altro le attività, anche quelle che potrebbero ancora continuare, sia pure in forma ridotta e interessando un minor numero di persone. Mentre vi sono sedi, particolarmente in alcune regioni d’Italia, dove è possibile lavorare con un ritmo di vita abbastanza normale per compensare con un più intenso lavoro estivo quanto è mancato ad una piena attuazione del programma normale durante l’Anno Accademico.</p><p>È questo sopratutto compito dei dirigenti, si è detto: ma non sembra inutile un richiamo a tutti che faccia a tutti indistintamente sentire questa necessità di vita della Associazione, e tutti induca a collaborare nell’ambito delle proprie possibilità. Perché è vano predisporre un piano di lavoro, se non si può poi contare sull’adesione dei Fucini, un’adesione ch’è frutto solo della loro convinzione circa i doveri che hanno in questo momento verso la loro Associazione.</p><p>Il criterio informatore dell’attività estiva non può essere evidentemente quello di un pieno svolgimento del programma culturale e formativo della Fuci, ma piuttosto di mantenere un legame tra i soci che restano in sede; di stabilire contatti, nei modi più opportuni, con coloro che sono lontani per qualunque ragione, specie con coloro che adempiono ad obblighi militari; di fare in modo che l’estate, con la dispersione che reca con sé, non distrugga il nostro caratteristico ambiente affettuosamente cordiale, una grande forza a disposizione per il nostro lavoro. Così molto utile può essere il continuare, sia pure in forma ridotta, l’attività della Conferenza di S. Vincenzo, facendola precedere da un breve Gruppo del Vangelo o da altra attività formativa. Così pure è molto bene proseguire, appena sia possibile, la S. Messa Universitaria o almeno riunire di tanto in tanto i Fucini per una S. Messa, per un’Ora di Adorazione, per un’altra qualsiasi attività di pietà che tengano conto del momento grave che attraversa la nostra Patria, e siano perciò ispirate, conforme alle direttive generali dell’Azione Cattolica, alle particolari esigenze dell’ora.</p><p>I Consigli di Presidenza dovranno funzionare il più possibile in questo tempo; essi che sono l’anima dell’Associazione e debbono gelosamente custodirne i germi di vita. Sarà forse questa l’occasione più opportuna per studiare nelle grandi linee il programma dell’anno prossimo o in genere, da un punto di vista molto largo e, direi, teorico i problemi fondamentali di vita della Fuci e in genere le possibilità e le difficoltà della vita religiosa dell’Università nelle circostanze particolari di ambiente. Può essere questo lavoro utilissimo, che non è possibile forse compiere durante l’Anno Accademico, quando si è pressati da tantissime cose di più immediata importanza il che rende difficile il fermarsi a guardare i problemi da un punto di vista generale.</p><p>Intanto, oltre questo studio di problemi di vita universitaria cristiana e di vita più propriamente organizzativa fucina, c’è un vasto campo di lavoro dell’anno prossimo, il quale non può essere preparato adeguatamente che in questo momento. Così principalmente l’importantissimo lavoro di accostamento delle matricole e di una prima rudimentale presentazione fatta loro della vita fucina. Non dimentichiamo che questi nostri amici, già da questo momento, liberi come sono ormai dal loro vecchio ambiente di studio e di amicizie, cominciano a provare la crisi che caratterizza l’inizio della vita universitaria e che si svilupperà al principio degli studi, per dar luogo poi, se il giovane sia sorretto ed aiutato con animo fraterno, ad un nuovo equilibrio. Non dimentichiamo che è già d’adesso la ricerca affannosa di una nuova, più sicura ed organica, vita di pensiero, che vuol anche rivedere, per una convinzione più personale e profonda, il patrimonio pur caro della propria fede; è già d’ora la ricerca piena d’incertezze, di lotte, di ritorni di una direttiva sicura ed armonizzatrice di vita morale. Questa è tal crisi che spesso può precedere inesorabilmente il nostro facile e comodo calcolo di tempo; qualche volta forse all’inizio dell’anno accademico potrebbe esser troppo tardi; forse già allora un nuovo ambiente e una nuova sistemazione sarebbero trovati e non sarebbero forse il nostro ambiente e la nostra sistemazione di vita. Preoccuparsi dunque subito delle matricole che vengono; e non soltanto prendendo i contatti, per così dire, ufficiali; e non soltanto presentando loro sin d’ora la vita universitaria ed il loro mondo di facoltà, se così sembri opportuno; ma anche e sopratutto cogliendo ogni occasione per quell’affettuoso avvicinamento da amico ad amico, che può essere in tante circostanze possibile, e che è certamente il migliore aiuto spirituale che si possa dare ad un giovane disorientato nella sua nuova vita. Sembra qui quasi inutile rilevare come questo lavoro sia minuto, personale, incontrollabile. Richiamo utile questo alla responsabilità e all’iniziativa del giovane cosciente dei suoi doveri.</p><p>Un’ultima cosa: oggi in periodo di vacanze tanti legami di amicizia sono allentati, tante attività di formazione culturale e spirituale non sono più possibili. Specie nelle eccezionali vacanze che viviamo quest’anno, sentiamo tutti allora il valore del nostro giornale settimanale, elemento di unione che continua fedele anche in questo momento di lavoro rallentato, segno di una fraternità che unisce profondamente, sempre; sentiamo che esso continua adesso, pur senza nessuna pretesa di completezza, quello che è stato durante l’anno il lavoro della Associazione; ci porta la parola della Fuci, del Sacerdote e dell’amico, di chi guida e di chi collabora con umiltà affettuosa in questa paziente magnifica opera di ricerca della verità che vogliamo vivere. Sentiamo il dovere di seguirlo oggi più che mai, di seguirlo con viva reazione personale ed attenzione interessata; sarà anche questa, come ogni altra, gradita forma di collaborazione; sarà anche questo un nostro contributo prezioso alla vita della Fuci.</p><p><span id="mention-53" class="mention person" about="AldoMoro">Aldo Moro</span></p><h3>Continuità di vita</h3><p><em>La sospensione delle attività della Fuci durante le vacanze non affievolisce il legame spirituale tra gli aderenti. Anzi esso trova nella solitudine e nella quotidianità un motivo di approfondimento e di verifica. Lo ricorda Moro in un articolo pubblicato in «Azione fucina», XIV, 1940, n. 25, 28 luglio, p. 4.</em></p><p>Le vacanze estive rappresentano, abbiam detto, un momento di sosta nella vita della Fuci; per necessità di cose c’è ora una dispersione, la quale finisce per far sentire lontana l’Associazione e un po’ isolati e a disagio coloro che ne fanno parte. E non è un isolamento ed un disagio come un altro qualunque, questo; è ben più il sentirsi soli nella propria vita di ascesa continua, faticosa qualche volta, che si viveva prima più lietamente, con più lena, perché si era insieme ad altri compagni in una magnifica confortante unità degli spiriti, perché si lavorava insieme per lo stesso ideale, e non già ciascuno per proprio conto, ma con un riferimento costante affettuoso in ognuno ai problemi di vita spirituale di tutti. Ora questo aiuto di fraternità viene un poco a mancare ed allora qualcuna, almeno, delle cose che abbiamo imparato ad amare può sembrare ideale bello sì, ma tanto lontano che non val neppure la pena di tentare di raggiungerlo. Ebbene dobbiamo reagire a questa prima impressione; non siamo soli affatto ora. Il primo dovere del Fucino lontano materialmente dai compagni e dalla sua Associazione è, mi pare, proprio il sentire che l’Associazione non è una povera cosa materiale, condizionata da un contatto sensibile di persone, anche se, senza di questo, non può svolgersi il ritmo normale della sua vita; è invece un fatto spirituale di portata immensa, contatto di anime nell’ambito di questo settore particolare del Corpo Mistico, che è la Fuci: contatto di amore, di comprensione, di preghiera, di lavoro comune; collaborazione di anime che amano insieme lo stesso Dio, che, insieme, sono sensibili alle esigenze di vita di altre anime, che il Signore ha particolarmente affidate alla loro cura.</p><p>Se mancano dunque talune forme esterne, l’Associazione nella sua realtà più vera sussiste sempre.</p><p>Da questo fatto derivano importanti conseguenze per il Fucino in vacanze. L’Associazione vive e perciò certamente essa dà qualche cosa, come la dava prima, sia pure in forme diverse; perciò ancora, noi che riceviamo da questa permanente vitalità, siamo tenuti a fare a nostra volta qualcosa, a vivere la nostra partecipazione personale alla vita della Fuci. Il che assumerà probabilmente forme particolari proprio in relazione alle esigenze specifiche di questo momento.</p><p>Così ci sentiremo ancora adesso confortati nel nostro essere in pieno nell’ambiente spirituale che la Fuci crea, magnifico aiuto alla nostra ascesa spirituale, e che continua, malgrado la mancanza di talune tipiche forme esterne.</p><p>Ma non soltanto la Fuci ci sostiene ancora adesso nel cammino della nostra vita spirituale. Ma pure tutte le possibilità che essa ci ha additate, tutto quel che ci ha comunicato di ansia di sapere e di vivere, tutto quello che ha iniziato, sapientemente ed amorosamente, di un lavoro di formazione nostra; tutto continua oggi nel naturale conseguente sviluppo personale di queste cose. Se oggi possiamo studiare e studiare con un particolare amore, perché capiamo cosa vuol dire lo studio, se oggi sentiamo, e ne siamo lieti, questa magnifica esigenza della nostra formazione personale come un impegno gravissimo di ogni minuto, se oggi possiamo alacremente lavorare per essere quello che dobbiamo, sentiamo che tutto questo si svolge ancora nella Fuci; che questo nostro lavoro personale di oggi, meglio più tipicamente personale oggi, ma ancora oggi collettivo e sociale, così come era ieri esso medesimo, nel pieno della vita di Associazione, impegno di ciascuno di noi, personalissimo, è una nostra forma di vita nell’ambito della Fuci. La quale è ancora per noi, per queste magnifiche possibilità che ci prospetta, il dono provvidenziale fatto alla nostra giovinezza desiderosa di una disciplina che potenzi e fecondi la libertà tipica dell’età nostra; e disciplina e libertà si contemperano appunto in questa forma di un nostro responsabile collettivo operare per la formazione nostra, per la vita cristiana dei nostri compagni di Università.</p><p>L’esserci oggi queste particolari possibilità di formazione determina un dovere nostro, di fronte a noi stessi, per le esigenze profonde della nostra vita spirituale, che la Fuci ci viene chiarendo, dandoci nello stesso tempo i mezzi per soddisfarle; così come ogni nostra partecipazione alla vita della Fuci è al tempo stesso un ricevere e un dare; una possibilità magnifica dalla quale risulta una maggiore pienezza della nostra vita, ma attraverso un impegno nostro grave e serio.</p><p>Oggi che la possibilità ci è data, bisogna lavorare con umiltà, con semplicità, con amore; lavorare alla nostra formazione spirituale e culturale, nell’approfondire i temi di studio sui quali la Fuci ci ha chiamato a meditare durante l’anno, i problemi che essa ci ha agitato; nel porci sempre più in contatto con quei valori che essa ci ha fatto man mano sentire come supremi nella nostra vita. Questo momento di sosta, di solitudine, di ripiegamento su noi stessi è voluto e necessario. Completa l’opera di conquista della verità e di realizzazione della verità nella vita, i quali son processi del tutto vani, se non siano personali e responsabili.</p><p>E con questo continua pure, in modo forse meno avvertito, ma ugualmente reale, il dare un nostro contributo personalissimo, indispensabile alla vita della Fuci. Il che vorrà dire da un lato, mentre ci si sente sostenuti dalla preghiera e dalla vicinanza spirituale degli altri, appoggiare a nostra volta e a nostra volta vivere in una spirituale unità con tutti i compagni di Fuci e d’Università che abbiamo lasciati solo per poco, solo per ritornare a loro più ricchi di vita e più buoni. Vorrà dire ancora mettere sin d’ora la nostra conquista di verità, che veniamo facendo a poco a poco, fecondando il germe che la Fuci ha posto in noi, il tradurre la verità nella nostra vita, che già d’ora operiamo, questa nostra più completa esperienza di bontà, questa nostra ricchezza interiore, questo utile costruttivo approfondimento di cultura a disposizione della nostra Associazione alla quale torneremo quest’altro anno. L’Associazione la quale è tanto più ricca e viva, quanto più ricche e vive sono (noi lavoriamo per questo) le personalità che la compongono.</p><p>Per l’Associazione, cioè per quella realtà viva che sono i nostri compagni di Fuci e di Università, ai quali potremo fare un bene immenso con quel tanto di più di verità che avremo ora potuto cogliere, con quella pienezza maggiore di vita, di grazia e di bontà che avremo saputo conquistare.</p><p>Così la nostra vita delle vacanze sarà, nel riposo, ancora un lavoro per la costruzione della vita nostra e di quella degli altri, preparazione attenta e amorosa per quel che sarà il nostro compito di domani.</p><p>ALDO MORO</p><h3>Vivere nella storia</h3><p><em>Moro osserva come la tragedia della guerra non debba condurre il cristiano verso una fuga dalla storia. Al contrario egli deve sentirsene pienamente responsabile, restando fedele alla patria senza smarrire il senso della solidarietà umana. L’articolo è pubblicato in «Azione fucina», XIV, 1940, n. 26, 11 agosto, p. 1.</em></p><p>C’è, nella posizione del cristiano di fronte al mondo e alla sua storia, una antitesi strana. Nessuno più e meglio di lui, forse, sente che la realtà che gli è intorno, la storia di uomini agitati da passioni e determinati da ideali i più diversi, è sua, gli appartiene per un nesso indissolubile, che non si può né si deve spezzare. D’altro canto nessuno più del cristiano è, di fronte al mondo e alla storia, in posizione di valutazione continua e serena, la quale può divenire, di volta in volta, contrasto puntuale e deciso. Perché per nessuno è così vivo nell’anima e irrigettabile [sic] un ideale di vita da realizzare proprio in questo mondo, perché vi sono per lui valori da stabilire in questa realtà così spesso da essi radicalmente lontana, perché c’è una verità da ridonare alle cose, gli avvenimenti, le istituzioni, le tradizioni, gli ideali, una verità che faccia risentire nella coscienza di coloro che in questo mondo vivono ed operano, il suo tendere verso una meta soprannaturale, la fondamentale esigenza di Dio che a tutto dà un senso particolare di bontà e di verità.</p><p>Così nella stessa impostazione dei termini l’antitesi è risoluta e la posizione del cristiano di fronte alla storia appare qual è in effetti, d’interessamento vigile e attivo: non supina accettazione del mondo e della storia, fino ad esser da questi dominato, senza niente saperli dominare e conformare alla propria intuizione di vita; e neppure uno straniarsi da essi, quasi che sia naturale o quanto meno fatale che qui vengano meno i valori che fanno, per il cristiano, la vita degna di essere vissuta e valga perciò piuttosto la pena di costruirsi un altro mondo ideale (che sarà fatto in gran parte di pensamenti vani) e lasciar andare alla deriva, verso mete diametralmente opposte questo incalzare agitato di avvenimenti e operare di passioni.</p><p>Con questo spirito, noi siamo, e non possiamo non essere, nella storia; noi tutti interi nella storia tutta intera. Ci siamo, come si è detto non passivi, come dominati da una legge fatale di sviluppo che non capiamo, da intuizioni e realizzazioni più forti e decisive che noi non sappiamo concepire e realizzare; né lontani tanto da sentire il mondo della storia in cui si vive estraneo e vuoto, se né esso realizza la nostra verità, né qualcosa crediamo di poter fare, vivendovi con tutta l’anima, per realizzare la verità che è in noi.</p><p>Così intendiamo il nostro essere nel mondo della storia, con le sue passioni, il tanto di verità che realizza, l’immensa verità che può ancora discoprire in se stesso, per vivere della vita vera. Essere in esso come cosa nostra, cui siamo profondamente interessati con una vibrazione di fede, non per riconoscerlo senz’altro e accettarlo tutto, né negarlo tutto, ma per farlo, per quanto da noi si può, con il contributo modesto, ma già efficace, del nostro pensare, del nostro renderci conto delle ragioni umane che quei movimenti determinano, del nostro affermare, sia pure in una intimità spirituale, la verità che noi vediamo, luminosa e armonizzatrice.</p><p>Perciò agli avvenimenti della storia di oggi noi partecipiamo interessati ed attivi, non solo come cittadini di una Patria impegnata a realizzare ideali di vita e di equilibrio politico, ma pure come cristiani. Con una certa, cioè, e fondamentale fiducia: che qui e non altrove, in questa che è storia di popoli, risultante da posizioni di vita individuale che sboccano in correnti di idee e in realizzazioni umane di vita, in questa storia di popoli, che, creato come che sia il suo equilibrio di masse nazionali, tende a riflettere intuizioni, ideali e valori nella vita dei singoli si fa la storia del mondo cristiano. Ché la storia del mondo è storia della Chiesa. Povera storia umana qualche volta, piena d’incertezze e di ritorni, ansiosa di verità, di giustizia, di valori, eppure ostinatamente chiusa alle une e agli altri talune volte; storia di egoismi, spesso, invece che di amore; di urti invece che di incontri; di esclusione invece che di collaborazione. Ma storia cristiana, sempre, cioè storia di uomini che realizzano, con più o meno coscienza, e adesione, un piano divino; di uomini che sono sempre più o meno sensibilmente a contatto con i valori eterni della vita, e vanno, tra incertezze ed errori, verso un contatto definitivo e pacificatore con il Signore.</p><p>Storia cristiana. Perciò anche in fondo storia d’amore. Tanto è decisiva e irrigettabile [sic] questa legge di solidarietà umana, dell’essere insieme degli uomini, del loro dover lavorare insieme, del loro dover trovare insieme un equilibrio e una verità comune, che sia unità del mondo e della vita di tutti, che pure l’urto provvisorio prepara la pace e la collaborazione, quando il mondo sarà ancora, come deve essere, uno nella verità che lo domina ed in cui vive.</p><p>È qui dunque che dobbiamo cercarla la nostra verità, è qui che possiamo misurare se e come e quanto all’ideale del mondo cristiano dei figli di Dio si avvicini la realtà di storia nella quale si vive. Qui dobbiamo capire quanto c’è di vero, e quanto di meno vero, da purificare ancora, in uno sforzo fecondo di adeguazione alla verità, nella vicenda storica. Per riportare, con l’affermazione vibrante della personalità che dà il suo insopprimibile contributo alla storia del mondo, la propria verità in cui si crede, perché venga anch’essa ad operare in una collaborazione feconda con tutto quello che in onestà di intenzioni e in anelito di giustizia e di bontà si pone nella storia del mondo. Volere che questo mondo sia nostro, perché sia di Cristo, per noi che siamo di Lui.</p><p>Così sarà vissuto anche l’ideale che la Patria afferma, nelle forme provvisorie della lotta, tendenti verso una più alta e duratura unità. Lo spirito umano e religioso del cristiano, più ampio in questa visione comprensiva del mondo e delle cose, e della superiore armonia verso cui si appunta la storia, darà larghezza umana di valutazione a chi afferma con il proprio sacrificio l’ideale per cui la Patria combatte.</p><p><span id="mention-54" class="mention person" about="AldoMoro">Aldo Moro</span></p><h3>Giornate di formazione per i Dirigenti</h3><p><em>In sostituzione del congresso nazionale, la cui realizzazione è sospesa a causa dell’intervento italiano in guerra, dal 1° al 3 settembre 1940 si svolgono a Roma, presso il Pontificio ateneo lateranense, le giornate di preghiera e di studio per la formazione dei dirigenti della Fuci. La prolusione sul tema “Umanesimo perenne” è affidata al prof. Francesco Franceschini, dell’Università di Padova. La relazione generale filosofica su “Il problema del male e del dolore alla luce del Cristianesimo” è tenuta dal prof. Carlo Mazzantini, dell’Università di Torino. In «Azione fucina», XIV, 1940, n. 27, 18 agosto, p. 4, Moro sottolinea che queste giornate esigono dai partecipanti un maggior senso di responsabilità verso i compagni e di comprensione dell’eccezionale contingenza in cui si svolgono. </em></p><p>Le giornate di formazione per Dirigenti, che si terranno in Roma nei primi giorni di settembre, sostituiscono il Congresso Nazionale delle nostre Associazioni, che la presente situazione non ha permesso di convocare. Questa circostanza già chiarisce la natura e la funzione di questo nuovo incontro, mentre precisa molto nettamente la linea, anche solo esterna, che dovrà caratterizzarlo.</p><p>* * *</p><p>Il Congresso è un incontro conclusivo, sul piano vasto della Fuci nazionale, di singoli e di Associazioni. Un incontro che permette uno scambio fecondo di esperienze di vita, e non solo organizzativa, ma anche di studio, di meditazione attiva e costruttiva della Verità, di realizzazioni spirituali; che stabilisce un avvicinamento di anime amiche, le quali sempre più vicine vogliono diventare in ispirito cristiano di carità; che permette di valutare insieme i risultati del lavoro passato e delineare in collaborazione il piano del lavoro futuro. Il che certamente presuppone una costruzione fatta dai singoli e dalle diverse Associazioni, ognuno per suo conto, costruzione di vita spirituale, di studio, di organizzazione; e mentre questa, con le attività che propone e che svolge, sviluppa e completa, creando poi l’ambiente propizio di fraternità e di interessamento appassionato ai problemi, facilita quell’arricchimento che l’incontro produce per il fatto del trovarsi insieme di persone che hanno pensato e pregato per un anno di lavoro in unione spirituale.</p><p>Queste funzioni complesse, che mal si ridicono in poche righe (bisogna averle vissute, almeno una volta, queste esperienze, per capire che cosa vuol dire incontrarsi in un Congresso di Fuci) sono ancora quelle delle giornate di formazione di quest’anno. S’incontrano i Dirigenti delle Associazioni, e queste stesse nella loro interezza, attraverso loro che le rappresentano; ancora quest’anno abbiamo esperienze di vita spirituale, di studio, organizzativa, che si scambiano in un ambiente affettuoso di amicizia; anche ora un insegnamento che le giornate danno con il loro programma di formazione e di preghiera. Tuttavia non è il nome solo che cambia; c’è qualcosa di nuovo, di fecondo, forse solo l’accentuazione di un motivo ch’è presente in tutta la nostra attività e nei nostri Convegni e Congressi in particolare.</p><p>Abbiamo qui raccolte persone che dirigono, in senso molto largo, cioè s’interessano in modo particolarmente vivo delle cose della loro Associazione, sentono questa come una responsabilità loro personale, come un fatto di vita squisitamente proprio, nel quale si tiene conto – con larghezza generosa – dell’esigenza degli altri che pensano di meno o meno si occupano di queste cose. Son riuniti i Dirigenti per fare in un certo senso loro il lavoro che compagni, in numero di molto maggiore, avrebbero dovuto fare, ciascuno per proprio conto, personalmente. Poiché la Fuci vive tanta parte della sua vita in forza della fecondità e ricchezza spirituale che determina l’incontro annuale del Congresso, poiché le circostanze impongono di fare a meno di questo, vi sono insomma alcuni che sentono il dovere ed insieme la gioia di sostituire i loro compagni, con un sacrifizio ed un impegno personale, in questa cosa che è tanto necessaria per loro e per la Fuci tutta. Affinché questa abbia ugualmente il suo scambio di esperienze, la sua vita comune, la sua vita cristiana comune di preghiera e di meditazione, sia pure per pochissimi giorni. Un lavoro di pochi, insomma, fatto con spirito profondo di responsabilità, con larghezza di visioni, con squisita sensibilità per gli altri. Per questi altri che non intervengono eppure son presenti; per questi altri, che alla Fuci chiederanno qualcosa quest’altro anno, qualche cosa che questa potrà dare, solo se avrà fatto qui, attraverso il sacrificio e il lavoro particolarmente serio e impegnato di alcuni, la sua indispensabile esperienza annuale dell’incontro nazionale; gli altri che forse alla Fuci chiederanno di poter lavorar per i propri compagni, per se stessi, per tutta l’Associazione, e lavoreranno sulla base del programma che in questa occasione sarà stato delineato, nella direttiva che l’incontro amichevole dei Dirigenti della Fuci avrà nettamente fissato.</p><p>Così la cosa più vera di queste giornate è un senso di responsabilità più viva; accentuazione vivace di quella che è caratteristica della Fuci in tutta la sua vita, sensibile com’essa è alla esigenza del mondo universitario che le si agita intorno. Senso di responsabilità che renderà più scrupolosi ed attenti i partecipanti nell’adempimento del proprio dovere, nel loro rispondere alla chiamata del Signore che si mostra nella possibilità di partecipare a queste giornate; più aperti nella preghiera, nel ricordo dei compagni lontani, più attivi e riflessivi nello studio che sarà conquista di verità da fare anche per loro, più espansivi nell’amicizia fucina, così cordiale, confortante e buona, che per tutti riconfermerà il legame di unione della famiglia della Fuci.</p><p>* * *</p><p>Saranno pure queste giornate serie e pensose per l’ora che volge; più semplici, lineari, raccolte già nello schema del loro svolgimento esteriore, con una rinunzia fatta serenamente alle esuberanze goliardiche, che troppo sarebbero lontane dallo spirito con cui seguiamo gli avvenimenti e suonerebbero false e stonate. Saranno cioè non vagamente tristi, ma serene e pensose; feconde per la verità e la vita che sapranno dare, inquadrate pienamente nell’ora, che, per essere di decisioni estreme e di agitazione, è tutta ansiosa di chiarezza di verità. In questa loro fecondità di conquista di vero e di bene sapranno dare alla Fuci ed ai singoli, che questo appunto attendono da esse, la serenità, la decisione e la forza, necessarie sopratutto in queste circostanze, per vivere, con consapevolezza di compiti e capacità di realizzazioni, la propria vita di responsabilità.</p><p><span id="mention-55" class="mention person" about="AldoMoro">Aldo Moro</span></p><p><strong>La relazione del Presidente alle giornate di preghiera e di studio per i dirigenti</strong></p><p><em>Il 3 settembre 1940, durante le giornate di preghiera e di studio per i dirigenti della Fuci, Moro tiene una relazione nella quale svolge una ricognizione globale delle attività della Fuci alla luce dello spirito che le anima. Evidenzia come esse preparino alla vita cristiana e mettano in dialogo il mondo universitario con la realtà ecclesiale. Passa in rassegna le varie iniziative, nazionali e locali, di ciascuna ponendo in risalto le potenzialità, i limiti e le esigenze. Il testo della relazione, è conservato in Archivio&nbsp;Flamigni, Fondo <span id="mention-56" class="mention person" about="AldoMoro">Aldo Moro</span>, in fase di riordino. Una sintesi redazionale, che elenca solamente i punti chiavi dell’intervento, compare anche in «Azione fucina», XIV, 1940, n. 29, 8 settembre, p. 4. </em></p><p>È ormai un luogo comune, tante volte se n’è parlato, che l’Università non prepara adeguatamente alla vita. Lo abbiamo rilevato spesso a proposito dello studio di facoltà, così com’è inteso nell’Università; uno studio che conduce fino ad un certo punto, ad una meta ben alta anzi, alla visione, che si pensa e si vuole vera, di un aspetto particolare della realtà ma poi lascia lì, quando vivo ed ansioso è il desiderio di capire, di sapere, approfondire, di possedere. Ci ha spiegato qualche cosa dello studio, ma non ci ha detto tutto; ci son tante altre cose che vogliamo sapere, e non solo perché si ami di sapere così per la scienza, perché dia gioia questo come per una ricchezza faticosamente conquistata; ma sapere altre cose perché c’è lì davanti tutta la vita, nella sua complessità e oscurità dolorosa; una vita di fronte alla quale e nella quale siamo noi uomini interi a dover combattere, per capirla e possederla tutta. La vita che ci è stata data; come? da Chi? a che serve? che cosa ne dobbiamo fare? come dobbiamo viverla? Interrogativi angosciosi; e non dà tempo quasi la vita, che si raggiunga una chiarezza intera; non possiamo fermarla, finché non si sia capito quel che premeva sapere, finché non si sia acquistata la luce, senza la quale sembra difficile poter andare avanti; un andare avanti che sia veramente tale; non un trito ripetere posizioni negative, non un abdicare all’uso fecondo di questa facoltà che le cose permette di penetrare nella loro verità; un abdicare che è negare la vita in fondo, se le si toglie la verità, senza la quale essa non è più vita; vita apparente questo adattarsi a non cercare, questo rinunziare a conquistare la necessaria chiarezza. La vita è lì davanti all’Università; si uscirà domani con molte idee; ma si troverà che non bastano; la si sentirà diversa, tragicamente diversa, qualche volta, più seria, più complessa, più impegnativa; questa vita cui non si è pensato abbastanza; non bastano idee soltanto, anzi, di fronte ad essa, idee schematizzate in formule: occorre certo l’ampiezza e lo slancio dell’intelligenza, che, rotto risolutamente ogni limite, abbia dilagato per tutta la pianura e guardata tutta la realtà, ma non solo; capire non basta; occorre di più che la comprensione sia diventata amore, che si sia imparato pure, difficilissima cosa, ad amarla, la vita, amarla pure nella sua sofferenza, sofferenza d’insoddisfazione, di ricerca che porti ad un ordine e ad una sistemazione. Non è forse in questo dolore la verità della vita? Ma, intanto, a guardare più in fondo, la vita non è solo alla porta di uscita dell’università; è nell’università tutta intera. Certo c’è, vivissima, la pressione di un domani in cui, nella realtà familiare così squisitamente umana, nell’incontro con gli uomini, nelle esigenze magari più banali, sembrerà di averla raggiunta davvero la vita, di essere usciti da un mondo di sogni tra i quali essa, come problema, sembrava quasi non esistesse. Ma non eravamo noi forse, che avevamo artificiosamente limitato la realtà, avevamo voluto sentire di gioia e di spensieratezza soltanto; soltanto di un abbandono al flusso della vita; solo gioia, solo libertà avevamo voluto vedere, e sembrava lontana la vita vera grave di responsabilità, di doveri, quella di fronte alla quale bisogna esser preparati, per saperla vivere bene. Ma questa vita universitaria giovanile ha invece il suo problema, la sua insoddisfazione, la sua esigenza di verità, il suo incontro con gli altri. Vita anche questa, solo meno pressante, impegnativa e grave. Tale che richiami alla preparazione, ma non opprima. Si può ora dimenticare, ma non si deve. Così la vita universitaria sarà magari spensieratezza gioiosa (anche questa è verità della vita), ma sarà pure pensosa, sensibile a tutte le esigenze, ansiosa di ricerca, ricca di amore. Perché sia preparazione alla vita sarà vita essa stessa; vita intera, non solo gioia, ma anche sofferenza non solo spensieratezza ma pure pensosità e approfondimento; non solo abbandono, ma direttiva, non solo e sempre diritto, ma anche dovere; non egoismo, ma carità; non indifferenza e rigetto di ogni vincolo, ma responsabilità pensosa ed attenta, che nulla rigetta da sé, ma la vita tutta vuol provare, sostenere, possedere. Vita uguale all’altra vita, quella di domani, in tutto eguale salvo che nelle proporzioni e nell’essere più o meno impegnati; si impara a vivere pagando di persona, si impara a vivere vivendo. Il che non vuol dire abbandonarsi alla vita, che verrà, che s’imporrà coi suoi problemi, quando più non si potranno chiudere gli occhi di fronte a questi, perché essa c’insegni con una sua esperienza triste e forse qualche volta negativa; ma a tener viva e presente l’esigenza di capire la vita, di essere sensibili, di formarsi come meglio si può nell’atto che si vive e attraverso questo. Tanto più urgente questa necessità di prepararsi, in quanto nella vita di domani, quella professionale e di famiglia, minore sarà la possibilità di ricevere, mentre una trama quotidiana di vita chiamerà prevalentemente a dare agli altri che cercano, agli altri che han diritto di ricevere; non basterà saper vivere, per sé, bisognerà allora agli altri appunto insegnare a vivere; un insegnamento che sarà possibile e fecondo in ragione del nostro saper vivere, dell’averla ben chiara in noi la nostra verità, dell’averla fatta sostanza, anima della nostra vita; dell’essere la nostra vita stessa un insegnamento. A chi, a quanti quest’insegnamento, quest’aiuto di una fraternità umana più matura, ricca, generosa dovrà esser dato, forse non sappiamo bene oggi; forse, anzi, non sapremo mai con tutta la desiderabile chiarezza. Ma è certo che il compito c’incomberà, grave e impegnativo; più vasto forse di quanto possiamo pensare, più grave forse di ogni nostra, sia pure la più attenta, preparazione. Chi può valutare il raggio d’influenza della nostra posizione di vita, nel pensiero, nella nostra opera di educazione, la nostra collaborazione sociale alla vita di tutti?</p><p>Anche se piccole sembrano le possibilità e limitato il raggio di azione, vastissimi in realtà si rivelano le une e l’altro. Dovrà essere allora tanto più grande la preparazione, se così vasto, sarà il compito di domani. Preparazione intensa, responsabile, cosciente, sopratutto preparazione che andrà fatta ancora una volta con una esperienza di quello che sarà la funzione alla quale ci si vuole, ci si deve preparare; e non ci si prepara a donare che nella donazione; non ci si prepara ad essere a contatto con altri in spirito di amore che nell’accostamento ad altri con spirito d’amore; non s’impara ad aiutare una costruzione di vita, che aiutando a costruire oggi stesso in collaborazione fraterna; non può essere l’egoismo o anche solo una pacata indifferenza placida che tutto aggiusta in funzione del proprio comodo migliore, la base di lancio, la piattaforma educativa, donde si entri preparati alla vita, e alle forme accentuate di solidarietà e di collaborazione sociale. E non si venga a dire che in fondo, la vita è sempre e dovunque responsabilità e collaborazione sociale e non ha perciò nulla di particolare nella professione, tale che esiga una preparazione particolare nell’Università che la precede. Così la vita professionale altro non chiederebbe in fondo alla Università che una preparazione tecnica, che consenta di svolgere in modo adeguato la funzione professionale che si sarà chiamati ad esercitare. Ora non si nega certo che tutta la vita e non solo quella professionale è responsabilità, cui bisogna prepararsi nei modi e con i mezzi più opportuni conforme alle proprie attuali condizioni di vita. Ma questo nulla toglie all’analoga esigenza che è proprio della vita universitaria come periodo di preparazione. Tanto più dell’Università se essa è strada che conduce a particolarissime responsabilità sociali, le quali non intenderei in senso ristretto come funzioni nell’ambito della professione, ma come un vasto compito direttivo della vita sociale tutta intera considerata, che va, e la visione dev’essere unitaria se non vuol ridursi falsa, dalla funzione direttiva in senso stretto, attività politica per esempio, attività di orientamento dell’opinione pubblica nella stampa e nello insegnamento, alle attività più lontane apparentemente da questo rilievo di ordine sociale, come la vita familiare, dove si educa la vita che sorge, e si forma la generazione che dirigerà a sua volta domani. E perché non sia questa funzione direttiva della vita sociale un guidare dall’alto senza comprensione né vicinanza spirituale, un sopraordinarsi egoistico, occorre farsi presso per capirle, a queste persone, avvicinarsi, amandole, perché non si capisce veramente se non si ama; perché un poco, se dobbiamo proprio noi che esteriormente siam fuori, rendere queste persone o classi, più chiare a se stesse, nei compiti che loro spettano, che esse stesse non siano, dobbiamo pure assimilarne l’anima, vivere un poco la loro stessa vita, sentire profonda e vivissima questa unità di dignità e di tutta la vita, qualunque aspetto essa presenti, unità di amore, che partendo dal povero al quale ci avvicina la sua miseria (forse qui l’accostamento è più facile), arriva a non farci sentire come altro da noi più nessuno; tutti dalla stessa famiglia; tutti legati da uno stesso vincolo di amore. Anche questa esperienza va fatta della vita universitaria.</p><p>Forse questa ampiezza di visione, questa complessità di esperienze costruttive, questa immersione nella vita, che in un certo senso tutta le appartiene, se, vivendola, vuole imparare a viverla bene, per aiutare gli altri a fare lo stesso, c’è nel termine che definisce l’istituzione: Universitas, dove, oltre il richiamo alla totalità degli studi che vi si compie, ci piace cogliere una sensibilità per tutta la vita, un volerla possedere nella universalità dei suoi valori; una funzionalità dello studio, che è poi il suo più alto titolo di nobiltà, di fronte alla vita che deve dirigere nel suo dinamismo. </p><p>Le concrete Università storiche, però, quelle che noi conosciamo non assolvono, ci sembra, a queste altissime funzioni; per la unilateralità degli studi, racchiusi il più delle volte nel limite angusto dello studio di facoltà; per la insensibilità della vita, ai suoi problemi, alle sue difficoltà, alla sua esigenza di chiarezza totale, per il suo non sentirsi investita di una ampia funzione formativa dell’uomo intero, professionista cioè, tale che pone a servizio dei fratelli un patrimonio di verità utili, che li aiuta nella costruzione della loro vita, padre, cittadino; tutto l’uomo. L’Università ha dunque rinunziato nella sua attuale struttura storica alla sua funzione più alta la quale pur resta connessa, in modo indissolubile, alla età e alla vita dell’universitario. Con ciò essa ha posto il problema della sua integrazione con altri organismi educativi, che la completino nelle funzioni che non assolve o non assolve in pieno, ponendosi sul suo stesso piano, quello universitario, con il suo stesso metodo, in aderenza continua al suo studio, con la visione continua ed esperta dell’avvenire, organismi del mondo universitario e ad esso appartenenti in pieno. Tale fondamentalmente la Fuci, incomprensibile fuori della università, della larga visione formativa che le compete; non appendice artificiosamente aggiunta, ma organismo che dell’università sente la verità profonda e l’adegua, in una concezione cristiana della vita.</p><p>Vorrei che sentissimo tutti questo valore umano della Fuci come preparazione alla vita, che non è cosa diversa dalla sua funzione tipica che è religiosa ma la prepara per immedesimarsi infine con essa. Ché la vita per noi è necessariamente penetrata tutta di un’ansia di adeguazione religiosa, di contatto con Dio, ed in questo soltanto ha la sua verità. Vita che se non è religiosa non è più umana, non è più vita. Così l’università ideale è tutta permeata essenzialmente di spirito religioso, tutta protesa verso un domani al quale l’oggi prepara, un domani che sarà di responsabilità direttive e di collaborazioni in una società religiosa, in un Corpo Mistico di persone strette insieme da una stessa fede, da una stessa grazia, da una stessa realtà di vita divina che circola per tutte le membra e dà loro l’unità dell’organismo umano-divino; nel quale organismo il professionista si presenterà con la sua funzione tipica, d’integrazione e di collaborazione, di uomo della tecnica che serve in spirito cristiano ed umano di amore i fratelli, di padre che prolunga la vita oltre il termine breve della sua esistenza e dà così alla società cristiana una continuità di direzione. </p><p>La Fuci, organismo espresso dal Corpo Mistico e centrato in esso, è lo strumento storico per la preparazione del giovane all’espletamento della sua funzione di professionista cristiano e di padre di famiglia nell’ambito della società cristiana, anima religiosa dell’Università, anzi in ispirito Università tutta intera essa stessa, nella sua essenza religiosa, essa opera, parte delimitata, per dare al tutto che essa rappresenta concretezza di vita religiosa, per trasformare in membri viventi del Corpo Mistico del Signore quanto l’esigenza di studio pone nel mondo universitario.</p><p>Possiamo ritrarre da queste premesse alcune idee utili a definire la Fuci. </p><p>La Fuci, nella funzione formativa caratteristica della vita universitaria, nella necessaria ricerca di una verità ampia, costruttiva, feconda, tale che non si limiti a spiegare della vita un aspetto solo, ma tutta la giustifichi; nella ricerca di una verità che non sia solo intellettualmente appresa, ma sostanziata nella vita e divenuta in questa e per questa forza determinante può essere qualificata appunto come un organismo per la ricerca della verità, ad integrazione dello studio universitario nel senso più ampio, tale che al giovane ansioso, dinanzi alla lotta per la sua vita, dia una parola sicura e completa; mandataria in questo della Chiesa di cui è particolare espressione. Ricerca totale di verità che si compie nello studio filosofico ed in quello religioso tendenti entrambi a dare una chiarezza totale e una sicurezza direttiva di vita con uno sbocco verso il trascendente, nella vita del giovane, in quanto studente e perciò chiamato ad una vocazione intellettuale, ch’è un’esigenza di chiarezza di verità, non solo un intuire la verità, ma un volerle dar fondo, per quanto a mente umana è possibile, una applicazione a questo oggetto di interesse capitale di una intelligenza abituata ad uno studio personale e profondo. Verità, d’altra parte, la quale, per essere così approfondita, con metodo scientifico, nulla perde del suo carattere vitale che allo studio dà valore e significato squisitamente formativo. Dalla insopprimibile esigenza di dar chiarezza e indirizzo alla vita, di capirla tutta intera per possederla tutta intera, ch’è il compito fondamentale dell’uomo, scaturisce appunto la necessità di una formazione largamente religiosa dello studente, in quanto giovane che si prepara alla vita; alla quale esigenza si dà soddisfazione in modo particolare, conforme alle speciali possibilità intellettuali del giovane universitario, ma senza dimenticare nel mezzo particolare di soddisfazione, l’approfondimento intellettuale, l’esigenza che a questa formazione dà vita.</p><p>Conquista di verità che tende a informare e controllare in un certo senso tutta la scienza la quale come verità parziale a quella totale deve chiedere la sua fondamentale legittimazione. Sicché l’anelito di verità e di chiarezza che caratterizza il mondo universitario diviene per intrinseco impulso esigenza di una valutazione e di una revisione attenta, ed onesta, di ogni verità scientifica, che troverà luce maggiore di legittimazione nella verità in cui è inserita; si soddisfa così un fondamentale bisogno di unità nella verità non solo come risoluzione di antinomie alla luce della fede, ma ancora e più come inserimento di ogni verità nella Verità, nel senso dunque di una rivalutazione di ogni verità come raggio di una più vasta luce; come partecipe di una verità non fredda ed astratta, ma tutta vibrante di vita. Una rivalutazione di tutta la scienza in funzione di verità, un riconoscimento della verità come il più alto valore della vita ed a questa immanente. Così anche la vita sarà senza fratture, cioè tutta vera e la verità realizzante nell’accadimento storico, vera cioè inserita nell’eterno anche nelle manifestazioni apparentemente più banali della vita professionale. La moralità professionale accanto alla moralità umana normale è espressione di questa verità operativa e determinante, fatta non solo criterio di valutazione, ma pure di determinazione della vita. </p><p>[a]<sup><a href="#footnote-246" id="footnote-ref-246">[245]</a></sup> ) La Fuci è essenzialmente associazione, fatto squisitamente sociale. La sua essenza è questa; perdendo di vista il carattere, si rischia di non comprendere nulla della sua vita e delle sue concrete attività, le quali tutte vengono qualificate tipicamente dal fatto di essere svolte in comune, di essere esse espressioni di vita associativa. E società si noti non quale che sia, ma società religiosa, parte del corpo mistico, in un certo senso corpo mistico essa stessa, posta su di un piano trascendente, con una realtà comune di grazia unificante in un organismo unitario. Tutta la attività formativa della Fuci riceve chiarimento e qualificazione da questo; perché opera così di fronte al singolo il corpo unitario sociale, con tutti i suoi valori, con la sua forza persuasiva e determinante, l’efficacia di una grazia presente nell’organismo unitario, dove la debolezza dell’uno è superata nella forza di fede e di amore dello altro e di tutti. </p><p>[b]) Intanto dall’essere società la Fuci, dal fatto di lavorare insieme, dal vivere insieme, dallo sperare e dal credere insieme, dall’essere forma collaborativa per la ricerca della verità e la sua attuazione nella vita, è la Fuci, carattere importantissimo, una forma tipica di incontro sociale che vale come la più alta esperienza educativa alla vita di domani che sarà, nella professione, nella famiglia, in qualunque suo altro atteggiamento tutta fatta di responsabilità, una forma collaborativa in spirito di amore. Questa esperienza dell’esser qui insieme e per il fine dichiarato di collaborare, è una esperienza introduttiva di importanza capitale, a sentire e vivere tutta la vita così, ad imparare ad amare nel più vasto settore degli indifferenti e dei lontani, senza limiti di spazio e di tempo, cominciando di qui dove l’amore, l’interessamento, la collaborazione cristiana sono facili, entro certi limiti, tra amici cari o persone vicine almeno per ragioni di studio, di ambiente, di cameratismo. Mentre già c’è qui, pur in questi limiti, uno slancio al di fuori, un aprirsi della vita all’esigenza degli altri, un concretarsi in forme storiche della vita cristiana essenzialmente sociale, la migliore preparazione al domani.</p><p>[c]) La Fuci è vita sociale nell’ambiente sociale cristiano della Chiesa, lo abbiamo rilevato. Sicché c’è nella sua vita questo valore attuale e concreto del suo essere settore particolare, ma non separato, ma non isolato, tutto inserito invece, tutto sensibile nell’ambito del Corpo Mistico della Chiesa, quello totale. Il che le dà un valore di per sé, come affermazione di vita cristiana realizzata insieme ed ampliata in un organismo totale senza limiti di spazio e di tempo; e dà insieme un significato squisitamente religioso all’esperienza di vita di domani; la quale sarà preparata da questa giovinezza, non solo sociale ed aperta per un vago principio di solidarietà umana, ma nel senso religioso della società collaborativa cristiana dei Figli di Dio. </p><p>[d]) La Fuci è vita, squisitamente vita in tutta la sua esperienza di formazione; non un sottrarsi ad essa, un rifiutarsi di capirla, un prenderla solo nella sua gioia, spensieratamente; ma vita tutta vissuta e tutta capita, perché sia vissuta e capita tutta intera domani; vita che non è solo gioia, ma anche sofferenza e dovere; non solo spensieratezza, ma pure responsabilità, responsabilità per sé e per gli altri; vita di studio sentito appunto come atto vitale e che alla vita serve nel senso più elevato della parola; vita di esperienza concreta, nell’accostamento al povero per esempio, fatto umano di vita, che non rimanda a domani il capire intimamente le cose, per contentarsi di un gramo insegnamento di libri; vita religiosa di pietà nell’ambito della Chiesa; vita insomma, non esperienza unilaterale o apprendimento puramente intellettuale, ma vita vera come preparazione alla vita vera. </p><p>E per esser vita così, umana, religiosa, tutta protesa verso l’avvenire e tutta cosciente insieme del valore che è già un vivere oggi, preparandosi in una esperienza feconda, essa è insieme oggi e domani, presente e avvenire, presente in funzione dell’avvenire, ma tutto ricco già di valori e caldo di vita in se stesso.</p><p> Così non diremo solo che la Fuci è preparazione alla vita, diremo che è vita e valore essa stessa oggi per il suo studio, per la sua esperienza sociale, per il vivere nell’ambito della Chiesa; vita che ha il suo valore particolare nell’essere una prima, attenta, feconda esperienza per l’avvenire che si apre, quando la vita sarà non diversa o più vera, ma solo più intensa, più responsabile, più realizzativa, esprimendo in sé quanto questa prima esperienza è venuta mettendo a disposizione della personalità, nell’atto in cui la rendeva, nell’incontro, capace di donare. </p><p>Vediamo come la Fuci quest’anno ha sentito e vissuto nelle concrete attività in sui si è espressa e nella sensibilità personale di ciascuno, per quanto si può cogliere all’esterno, la sua vita di organismo pensoso per la ricerca e l’attuazione della verità per la vita.</p><p>Possiamo considerare forme tipiche di attività in questo ordine lo studio filosofico e religioso, i gruppi di studio di facoltà, le adunanze formative e il Gruppo del Vangelo, gli esercizi spirituali e i ritiri minimi. Non stupisca intanto questo mettere insieme che noi facciamo delle attività tipicamente culturali con le attività più propriamente formative. La ragione è molto semplice: basti considerare il carattere vitale dell’esigenza da cui il nostro studio scaturisce, il voler possedere, che le sta a base, una verità che la vita tutta intera spieghi e diriga, una verità che sia luce e direttiva per l’azione, e si comprenderà subito la ragione della connessione al lavoro formativo, la ricerca di verità, compiuta intellettualmente, trova il suo logico sviluppo e completamento: valore dello stesso studio intellettualmente considerato non è solo la conquista di verità ma pure il servire alla vita, il suo completarsi in una appropriazione fatta nella propria esperienza di fronte alle esigenze del proprio spirito di una direttiva sicura per la vita. Ed ove si consideri che lo stesso studio di facoltà, nell’atto in cui cala, per così dire, la verità totale in quella parziale, e questa in quella illumina, non compie solo un salto intellettuale, ma pure nella vita del professionista toglie ogni frattura e lo restituisce uomo, uomo religioso cioè, sensibile in tutta la sua vita, non in una sfera sola di essa, e sia pure la più alta, all’essere del divino in lui, si comprende come ci si possa sentire ben autorizzati a compiere l’accostamento ed a considerare in modo unitario l’attività della Fuci rivolta alla ricerca della verità. </p><p>Si può ben dire, mi pare, al termine di quest’anno di lavoro, che l’esigenza dello studio religioso sia vivamente sentita proprio nella funzione vitale cui si è avuto occasione di accennare. Ma mi pare che più che il valore di questo mezzo di conquista della Verità totale, sia stata avvertita l’esigenza di orientarsi nella propria vita spirituale e che qualche volta si sia finito per rivolgersi più verso lo studio formativo, senza avvertire compiutamente che l’applicazione della Verità al proprio problema di vita, che si compie proprio nelle adunanze formative e nel gruppo del vangelo, presuppone per una persona fornita di particolari possibilità quale è lo studente universitario, lo studio approfondito della verità in sé. Questa prevalenza di interesse per lo svolgimento delle attività formative di fronte alle attività proprie di cultura religiosa, mentre è forse (la questione è disputata) caratteristica espressiva di quest’epoca nostra tutta protesa verso l’azione e desiderosa, nella migliore delle ipotesi, di aver tanta luce quanto basti immediatamente per quella, può essere indicativo di un indirizzo da dare allo studio religioso, a carattere prevalentemente formativo; tale insomma che prospettando con il necessario approfondimento le verità della Fede faccia sentire in modo vivo e immediato quanto e come ciascuna di queste sia vivacemente determinante nella vita di azione e come sopratutto essa serva a inquadrare in una visione più organica e compiuta quanto si pone come direttiva alla vita spirituale del singolo. Forse si deve al più vivo interesse formativo che l’argomento di quest’anno, morale e grazia, presentava, la maggiore attenzione e il più pieno interessamento personale con cui è stato seguito. Non crederei tuttavia che si debba essere pessimisti sullo studio religioso della Fuci: dell’interesse c’è indubbiamente, vi continua eccitato dall’opera solerte degli Assistenti; e ne son testimonianza gli esami che qua e là si sono annunziati e, si noti bene, su richiesta degli studenti e con la loro cordiale spontanea adesione. Accanto a questi la forma più accessibile dei concorsi e delle relazioni svolte su temi collaterali al corso ufficiale, la prima delle quali iniziative il Centro ha creduto di appoggiare con il bandire anche quest’anno, riprendendo una tradizione interrotta, il concorso nazionale. Richiamo l’attenzione sull’uso dei testi, sulla prosecuzione personale dello studio specie durante le vacanze, sull’interesse, l’organicità, il regolare svolgimento delle lezioni, come tanti elementi d’importanza capitale per rendere lo studio religioso della Fuci sentito e fecondo.</p><p>Per lo studio filosofico generale, sia nella forma delle settimane filosofiche aperte all’università, sia nella altra di corsi periodici e continuati, per l’interno dell’Associazione, non si può essere del tutto ottimisti; ed è pur questo l’indice forse più importante di una mentalità di approfondimento, di serietà, di visione unitaria della verità e della vita; tutti ideali che la Fuci vuol condurre a comprendere e vivere. C’è da registrare qualche brillante successo locale, come la settimana filosofica di Bologna<sup><a href="#footnote-247" id="footnote-ref-247">[246]</a></sup>; ma non si può ancora dire che sia universalmente e largamente diffusa una mentalità filosofica, che la filosofia comprenda come integrazione fondamentale di ogni altro studio, avvertendone al tempo stesso il carattere profondamente vitale. Si consideri però come lentamente possa penetrare per forza naturale di cose, siffatta mentalità, come il lavoro vada pazientemente ripreso con le nuove generazioni che entrano e vanno educate a questa comprensione e interessamento, come sia vivo l’ostacolo silenzioso di una mentalità particolaristica che lo studio di facoltà coltiva, si notino gli innegabili progressi che questo medesimo studio ha realizzati in questi ultimi anni, le difficoltà di ambiente, di persone, di tempo e di ogni altra cosa, e si comprenderà che non c’è da scoraggiarsi, ma solo da continuare con più intensa attività e con intelligente opera di persuasione. Si ricordi anche qui che il miglior modo di far apprezzare delle forme di attività è quello di organizzarle bene e di mostrare di prenderle veramente sul serio. </p><p>I Gruppi di Studio di facoltà sono certamente tra le attività culturali nostre delle più sentite, forse per l’interesse che presentano anche agli effetti della preparazione professionale, che si sente come cosa più intimamente propria. Ma mi pare che anche il loro fondamentale valore di formazione insieme della cultura unitaria e della mentalità completa del professionista cristiano siano abbastanza penetrate anche fra la massa. Credo che la comprensione e la migliore attuazione progrediranno in ragione dello sviluppo dello studio filosofico e religioso, per l’evidente carattere unitario e connesso di queste forme di attività. Anche qui un ammonimento vale: fare molto per bene, con estrema attenzione e interessamento, queste cose, sotto l’indispensabile guida continua di professori universitari, curando anche i particolari organizzativi, la preparazione dei relatori e la partecipazione personale di tutti. </p><p>Si riuscirà a far bene se si saprà interessare, far sentire queste cose come vive utili feconde. Le attività culturali formative mi pare siano senz’altro più accette e meglio sentite; forse favorisce una migliore possibilità di organizzazione e una naturale maggiore facilità di sviluppi; forse e senza forse l’interessamento più vivo che si ha nel vedere prospettati problemi che già più o meno consciamente venivano avvertiti. Di questi sviluppi noi siamo estremamente lieti e segnaliamo con viva soddisfazione lo svolgersi sempre più organico e completo di adunanze formative in cui si mette a profitto il tipico e fecondo metodo di ricerca collaborativa e responsabile proprio della Fuci. Certo questa forma di attività è destinata ad avere ancora maggiori sviluppi. Il gruppo del Vangelo, forma ormai normale di attività anche nei più piccoli segretariati, è vivamente sentito e riesce veramente fecondo. Esercizi spirituali e ritiri minimi, meditazioni, sopratutto a conclusione o in preparazione di particolari giornate, hanno avuta attuazione con buon successo; ma la pratica degli esercizi spirituali è ancora molto da diffondere. </p><p>In conclusione la posizione del singolo di fronte alla Fuci come organo di ricerca della Verità mi pare si possa dire senza eccessivi e prematuri ottimismi d’interessamento, più o meno attivo, a seconda delle diverse forme di attività, e di comprensione. Una cosa sopratutto mi pare meriti di essere rilevata: la Fuci conducendo il giovane a conquistare, meglio a conquistarsi un po’ da sé la sua verità, soddisfa un’esigenza vivamente sentita del giovane universitario. Si può discutere ora certamente sui mezzi e l’uno o l’altro può apparire a volta a volta più o meno adeguato; ma una cosa è certa, che c’è, non dirò in tutti, ma nella parte più pensosa della nostra gioventù universitaria, un bisogno di chiarezza che lo stimolo della vita con tanti disordini e l’insufficienza della ricerca scientifica pura rendono ogni giorno più presente. Tale funzione la Fuci assolve con il suo studio e con quanto dà di possibilità in fatto di metodo, d’indicazione, di un far sorgere e sentire problemi, in collaborazione alla gerarchia ecclesiastica nella funzione di magistero della Chiesa. </p><p>La Fuci è ancora organismo centrato nella pienezza del Corpo mistico della Chiesa, nel quale rappresenta la vita religiosa dell’Università; sollecita ed attenta: essa università religiosa ideale, essa Chiesa nell’adempimento della funzione di preparazione culturale e spirituale alla vita, sensibile e ansiosa per l’organismo storico universitario che all’essenza sua religiosa si vuole adeguato. Onde un complesso di attività che esprimono questo essere della Fuci nella Chiesa; in tutta la Chiesa, anche se particolarmente sensibile all’Università e alla sua vita religiosa. Tali la S. Messa, la Pasqua universitaria, le attività liturgiche e le pratiche di pietà, lo studio e l’attività missionaria. </p><p>La S. Messa, ormai attuata in quasi tutte le sedi Universitarie e in numerose sedi di Segretariato, dove non vi si oppongano particolari insuperabili difficoltà, è sufficientemente sentita dai Fucini come il punto d’incontro per l’unione più vera e feconda degli animi, nel compimento dell’atto massimo di vita religiosa dell’Umanità che si offre nel Cristo Redentore, atto fondamentale della storia di ogni giorno. La Messa però è restata anche quest’anno nella sua struttura materiale persistentemente fucina. Molte comprensibili difficoltà si oppongono a una effettiva estensione; occorrerà cercare con la pazienza più attenta le condizioni ambientali e di orario più propizie, nulla trascurando per una efficace opera di propaganda, per la quale può essere utilizzato il contatto di masse più vaste di universitari che si raggiunge nella Pasqua Universitaria. Soprattutto non si dimentichi di rendere almeno spiritualmente universitaria la Messa, facendo sentire molto vivamente che l’offerta è fatta per tutta questa, per i compagni lontani e dimentichi tante volte; è l’anima religiosa dell’Università che vibra per tutti. </p><p>La Pasqua, ormai anch’essa quasi universale realizzazione riunisce un numero veramente soddisfacente di universitari non fucini per quest’atto massimo di vita religiosa. Le mete non sono ancora tutte raggiunte; c’è ancora molto lavoro da fare, sopratutto nelle forme di una intelligente ed intensa propaganda alla quale occorre tutti siano impegnati personalmente come per cosa propria. E ad assumere ed assolvere in pieno questa responsabilità occorre che i fucini siano preparati da adeguate iniziative dalla Presidenza. </p><p>Di notevole importanza, più per le possibilità che dischiudono all’avvenire che per le realizzazioni, le quali, per quanto notevoli, sono tuttora embrionali, le attività tendenti a mettere a disposizione dei compagni universitari i nostri strumenti di studio nel campo filosofico e religioso. Iniziative, le quali, in questa via di adeguamento della realtà della vita universitaria al suo immanente ideale religioso, hanno tale importanza che appena occorre segnalare, perché tutti i nostri sforzi siano impegnati in questa direzione con decisione robusta. </p><p>Sufficientemente sentite sono le diverse forme di attività di pietà, privata e liturgica. Quest’ultima merita qualche cenno a parte; moltissimi progressi sono stati realizzati indubbiamente; molto resta ancora da fare, e nella concreta attività di recita per es. delle ore e del seguire liturgicamente e con piena comprensione la Messa, e nel campo dello studio liturgico che a questa comprensione e a questa indispensabile adesione personale prepara. Ma i risultati sinora conseguiti sono tali da dare una sicura fiducia nell’avvenire. </p><p>Porta nell’ambito della Chiesa in tutta la sua ampiezza comprensiva, nell’orizzonte vasto di tutte le genti umane senza distinzione, tutte affratellate nel comune destino di vita, l’attività missionaria, sia attività pura di appoggio all’opera dei Missionari, sia attività di studio per l’approfondimento di problemi di missioni. Il quale studio sarà formativo o descrittivo, ma in fondo sempre risulterà un importante risultato formativo, ove si consideri anche la descrizione storica rivolta, attraverso l’esame dei problemi e delle situazioni, a determinare sensibilità particolari e speciali interessamenti. Le forme normali sono le lezioni di Missionologia, i Gruppi di studio e di facoltà in materia missionaria, la giornata Missionaria, che all’attività di studio unisce la preghiera e l’interessamento fattivo per le attività missionarie. Tale giornata è stata dovunque organizzata e con esito soddisfacente. Possiamo ben dire che la vita missionaria della Chiesa, la necessità di un interessamento concreto e fattivo per questo di tutti i cristiani, ciascuno nelle forme e nei modi possibili, la responsabilità particolare che per questo incombe all’Universitario siano ormai bastantemente sentiti. Si noti che lo studio missionario non è solo attività culturale e formativa, ma è insieme alla preghiera il modo particolare di partecipare del giovane universitario alla vita della Chiesa nel settore importantissimo della sua espansione nel mondo. </p><p>A proposito di questo complesso importantissimo di attività fucine, è bene distinguere a seconda che specificamente si dirigano al particolare settore del Corpo mistico che è l’Università, o a quello considerato nella sua interezza; momenti importanti l’uno e l’altro, in quanto è in un ordine di verità sia il sentire la totalità della vita sociale cristiana, nella quale tutti siamo, sia pure con specificazioni e funzioni particolari, sia l’interessamento per il settore di vita nel quale una vocazione divina ci ha posto e ci mantiene. Il punto ben saldo di unione fra essi c’è ed è nel sentire il settore particolare nello organismo generale, e farsi della propria posizione la base di una responsabilità più vasta che l’interezza del mondo conduca ad attingere, partendo da questo punto più ristretto e pur già espressivo di espansione e di riconoscimento degli altri. Il riconoscimento del carattere sociale della vita cristiana, partendo dalla esperienza più ristretta della Fuci e del mondo universitario in genere, si amplia in una più vasta visione. Ora circa la sensibilità dell’Universitario cattolico a questo mondo così ampio che la Fuci gli dischiude dinanzi, ed è questo un punto importantissimo nella valutazione della Fuci, mi pare si possa dire con tranquilla sicurezza che il problema della adeguazione cristiana dell’università è vivamente sentito come fondamentale in tutti i settori. C’è, forse, una certa quale incapacità a trovare le forme adatte per la propria attività apostolica che può divenire qualche volta sconforto circa le proprie capacità realizzative; può esserci l’incoerenza umana che alla posizione di principio non faccia seguire la concretazione storica; ci può ben essere una difficoltà di ambiente, che queste realizzazioni ostacoli, ma mi par sicuro che in ogni settore della Fuci, dove l’idea ne sia stata appena adeguatamente sviluppata e fatta penetrare, sia sentita vivissima l’esigenza di superarsi e di dimenticarsi un poco come Fuci, per attingere al di fuori dell’Università. Molto lavoro mi pare ci sia però ancora da fare, per educare alle realizzazioni, per far sentire come l’interessamento possa esaurirsi, ove sia necessario, anche solo in un atto di preghiera [segue una frase con integrazioni e correzioni manoscritte incomprensibili]. Ma la base di comprensione mi pare ci sia e che la Fuci abbia fatto buona scuola per questo negli ultimi anni. </p><p>Meno sentita mi pare, benché possa sbagliarmi in questo giudizio, l’espansione e la progressione verso il Corpo Mistico inteso nella sua totalità; almeno soltanto, forse, nel senso di non sentire proprio la particolarità specifica della propria posizione nel mondo (di studenti oggi, di professionisti domani) come il punto di partenza per questo più vasto possesso che si concreta in una forma di donazione a tutti di noi stessi. Ho l’impressione che si travalichi un poco lo studio, che è, oltretutto, servizio sociale e la professione che è tale per essenza, sicché la connessione agli altri si compie un poco, e quindi con qualche sforzo, al di fuori della tipica posizione di vita alla quale il Signore ha chiamato; la quale ha già in sé tali elementi di contatto e di inserimento attivo in una vita sociale unitaria, che non si può pensare che partendo d’altra base che questa la vita cristiana possa realizzare questa essenza più alta, che è tipicamente sociale. Mi piace ricordare in questo ordine di idee, di una sentita e coscientemente vissuta vita sociale unitaria, la particolare vitalità delle nostre Conferenze di S. Vincenzo, dove il contatto con il povero e quindi il contatto in genere con gli altri che il povero un poco rappresenta si compie con la più viva gioia. Credo non occorra affatto insistere a chiarire quanto siano utili e feconde queste interruzioni dello studio; non si potrebbe entrare meglio preparati nella vita.</p><p>Mi pare che si possa concludere, pur sulla base di una ottimistica valutazione di quel che la Fuci fa per condurre il giovane a trascendere il limite breve del suo egoismo, per lanciarsi nella vita sociale religiosa, che occorre sempre più insistere, su questo, perché la Fuci negherebbe se stessa ove non riuscisse a chiamare a questa espansione, a farla sentire e vivere in ogni momento. </p><p>E se la vita vera, come si dice, quella che si aspetta domani ha già in senso umano e più in senso religioso cioè ancora umano, come sua esigenza immanente il superamento dell’io puntuale e la affermazione della personalità vera nel servizio, nella collaborazione, nell’amore per gli altri, mi pare che con questo la Fuci assolva, come già si era notato, un’altissima funzione di preparazione del giovane alla vita, funzione sentita e fatta esplicare volenterosamente da coloro sui quali deve operare.</p><p>A questo medesimo proposito di un contatto sociale e di un rapporto continuo e necessario con gli altri qualche parola mi pare che vada aggiunta, a quanto si è detto sinora, per notare come la Fuci sia per sua essenza vita Associativa ed in questo realizzi uno dei suoi valori più alti. Occorre ora brevemente valutare come sia sentito e vissuto questo valore di socialità; che è pur esso, lo si è notato prima, e vorrei dire timida esperienza di interessamento per gli altri di un vivere con loro. Il lato attivo, cioè quel che la Fuci dà, per essere in tanti, la forza di fede e di amore; l’incitamento all’approfondimento, la ricchezza delle esperienze di studio e di vita buona messe generosamente a disposizione dei fratelli: la forza che l’ambiente dà alle proprie realizzazioni di bene, specie di vita cristiana nell’Università, tutto questo mi pare sia vigorosamente sentito, sino al punto anzi da costituire in uno di quegli eccessi che così spesso si verificano, un pericolo, nel senso che al di fuori di questo ambiente, di questa confortante e affettuosa comunione di vita non si riesce sempre a mantenere intatta la propria vibrazione per l’ideale. Del resto si può dire che chi non abbia intesa la Fuci in questa sua umana generosa capacità di assistenza, non ha inteso di essa la parte più confortante e vera. Il lato attivo invece, il dover dare agli altri, la propria responsabilità di fronte a loro, questa esperienza di contatti che proseguirà nell’Università e si concluderà in tutta l’ampiezza del mondo sociale; il proprio dover donare, già nell’accostamento, fatto con spirito di carità, di umiltà, di cristiana delicatezza, degli altri, già il sentire il valore della loro personalità, già il rispettare il loro mondo e questo un poco considerare come il nostro mondo; tutto questo è forse meno vivamente sentito ed attuato e tale è del tutto naturale. Ciò non esonera naturalmente dal sentire la necessità immanente e continua a realizzare tali valori, ad educare a siffatta sensibilità, nella certezza che in tal modo sarà fatta nella Fuci stessa, e vorrei dire nella sua stessa struttura organizzativa, una esperienza di vita del più grande valore. Lo stesso va detto del momento strettamente connesso della propria responsabilità di fronte all’Associazione unitariamente considerata, che è poi un aspetto particolare del proprio dover dare qualche cosa ai compagni. </p><p>In questo spirito di socialità, di lavoro in comune tutte quante le attività della Fuci saranno centrate; alcune in particolare poi, che vogliamo qui considerare, perché in esse forse più vivamente si afferma questo carattere che in tante forme abbiamo sin qui rilevato. Voglio dire la Giornata Fucina, i nostri Convegni Regionali, i Convegni di Zona, il Congresso nazionale, la Settimana di studio per la formazione dei Dirigenti. Adunanze queste in cui sovra tutto questo è importante uno stare insieme nello studio, nella preghiera, nell’amicizia fraterna. Qui, nel dispiegarsi del contatto del limite ancor ristretto della singola Associazione, ai confini più vasti della Regione, della Zona, della Nazione intera, troviamo in successivi ampliamenti quantitativi e di intensità una esperienza di contatti sociali, di uno scambio educativo di esperienze di vita della più alta importanza. Il nostro Congresso di Roma dell’anno scorso, convocato in un momento difficile, per numero di partecipanti e modo e tono di svolgimento, ha assunta una grande importanza, anche come preparazione all’anno ben scuro che stava per avere inizio. E mi pare che la preparazione non potesse essere migliore. </p><p>La Settimana di Studio ed i Convegni primaverili di Zona<sup><a href="#footnote-248" id="footnote-ref-248">[247]</a></sup>, malgrado la eccezionalità delle circostanze, hanno avuto uno svolgimento soddisfacente da molti punti di vista. Il nostro Convegno d’Arte di Firenze, il migliore nostro mezzo di contatto con il mondo degli studi artistici per la penetrazione anche in quest’idea religiosa, ha avuto andamento normale, ma è riuscito poco a interessare gli artisti, riassumendosi in fondo in una simpatica adunanza di dilettanti. </p><p>I Convegni Regionali sono stati utilmente sviluppati, specie nelle regioni del Mezzogiorno d’Italia, dove se ne fa ora la prima esperienza, eppoi ancora nelle Marche, nelle Romagne ed Emilia, in Lombardia, nel Veneto, in Toscana, in Sardegna, in Sicilia; e mi pare che tutti quanti, sia pure con sfumature di differenza, abbiano avuto un andamento molto soddisfacente e siano riusciti a far vivere anche per poco la vita più ricca e vasta della Fuci Nazionale a persone che per un complesso di ragioni difficilmente avrebbero partecipato ai nostri Convegni e Congressi. </p><p>Su di un altro punto vorrei che faceste convergere la vostra attenzione; sul carattere unitario delle attività della Fuci, per vedere se così appunto esse siano considerate dai nostri giovani. Certamente è molto difficile che della Fuci si colga a primo colpo, in una provvisoria esperienza tutta la ricchezza unitaria di vita, e s’intenda la meta cui essa vuol condurre e la connessione dei mezzi di cui essa si serve, tutti con una loro funzione ben precisata, operante ciascuno in una sua direzione particolare, ma in modo da incontrarsi con gli altri, da cooperare con essi per il raggiungimento dello scopo finale. Sicché indubbiamente un certo frammentarismo c’è, che si esprime nella svalutazione, sia pure fatta con molta bontà, di alcune delle forme di vita che la Fuci propone, o nella sproporzionata sopravalutazione fatta di altre cui accosti una maggior facilità di realizzazione o il fatto di sentirle più vicine ed adeguate ad un proprio particolare bisogno di vita. Mi pare tuttavia che questo debba essere solo un incitamento a far capire sempre meglio la Fuci tutta intera nella sua ragione ideale, e nelle forme particolari in cui si esprime, nella concretezza unitaria degli strumenti posti in opera a realizzarne gli obiettivi tra i quali rientrano con una grandissima funzione i mezzi organizzativi, che vanno sentiti, per essere adeguatamente valutati, nel loro spirito. I quali strumenti, nel campo culturale in senso stretto, o in quello più propriamente formativo, o sono esperienze dirette di vita come nella Conferenza di S. Vincenzo, o forme di partecipazione alla pienezza della vita della Chiesa, tutti si adeguano allo scopo cui tendono e ne ricevono luce, tutte cospirano verso un risultato, sicché una minore comprensione unitaria e una conseguente meno piena adesione soltanto ad alcuni deve portare di necessità una meno piena realizzazione dell’ideale cui si tende. Sarà opera questa di educazione delicata e continua, perché è solo sulla base di una comprensione adeguata che sorge l’attaccamento all’Associazione e il seguire con fedeltà disciplinata la sua attività. </p><p>Un ultimo punto mi pare si debba esaminare: se cioè la Fuci, che vuol essere una preparazione alla vita, riesca in effetti, secondo quanto può cogliersi nella esperienza che qui esaminiamo, strumento adeguato per questo, e se come tale, come un valore positivo cioè nella loro via di formazione permanente nei suoi risultati fecondi, essa sia sentita da coloro che ne fanno parte. Che oggettivamente la Fuci come organismo completo di attività sia adeguata al compito di formazione dell’uomo che deve assolvere, non mi pare si possa assolutamente dubitare. Qualche incertezza potrebbe far nascere o l’esperienza, che può essere bene qualche volta negativa, o un certo carattere di astrattezza che sembra dominare le nostre cose, o infine il fatto che essa dà forse un aiuto troppo grande, che non può non lasciare un tantino disorientati, quando ci si trovi soli di fronte alla vita, senza più l’ambiente ce ci aiutava. Mi pare però basti richiamare quanto si è detto dell’esigenze di quest’età e dei mezzi posti in essere per soddisfarle, come sia vitale l’esperienza che nella Fuci si compie, in forme di contatti, di vita altamente istruttivi, il carattere del suo studio in qualunque ordine e la affermazione continua dei valori della vita, considerare come tutta l’attività della Fuci, pur facendo sentire il valore altissimo dell’ambiente di preparazione in cui essa fa vivere, tenda ogni momento a porre l’uomo di fronte alle sue responsabilità, cui solo deve provvedere, per capire che soltanto da una incomprensione del suo insegnamento, del resto molto rara, e non mai da una intrinseca incapacità della Fuci, quale sistema educativo, può scaturire una sua inadeguatezza a dominare le forme di vita che dovranno collaudare la sua opera. </p><p>Certamente nei più attenti e pensosi, la Fuci è tal valore, che continua ad informare di sé tutta la vita, al di fuori di ogni forma esterna di ogni contingenza di ambiente; valore che, per esser di preparazione alla vita di domani, in questa continua a vivere, ma mano che essa venga realizzandosi nelle direttive fissate, nelle quali quel valore attinga la sua realtà più vera. E questo non solo e non tanto nella forma di un attaccamento sentimentale ad una cosa ed a persone care, ma in quella ben più viva e feconda di una continuata adesione agli ideali che nella Fuci si è imparato ad amare. E tale essa è sentita abbastanza nel corso concreto del suo svolgimento, se pure con maggiore difficoltà da parte dei più giovani. </p><p>Passiamo ora a prospettare assai rapidamente alcuni fondamentali problemi, che ho sentiti molto vivi quest’anno nella vita della Fuci. Ci limitiamo ad accennarvi appena, ché un esame adeguato richiederebbe un tempo che non abbiamo a nostra disposizione. </p><p>Il problema delle matricole innanzi tutto; il problema cioè della continuità della Fuci, della sua indispensabile consistenza numerica e più qualitativa. E la gravità del problema è tutta qui: non di accostamenti di persone come che siano si tratta, non di un facile contatto di poche ore, ma di un inserimento in un organismo già compiutamente formato di elementi nuovi, che vengon chiamati a vivere in comunione di spiriti con compagni che non conoscono, di altre età e di altre facoltà, a vivere una vita che accomuna in uno sforzo unitario per la realizzazione di mete ideali, che impegna in un sacrificio di sé, almeno certo nella forma di un adattarsi ad una struttura organizzativa, di cui ancora non si comprende bene lo spirito, di un aderire a forme di attività che altri, sia pure in base ad una ricca esperienza, hanno proposte. Problema cioè di adeguazione ad un ambiente e di inserimento in esso, e non meccanico o superficiale, ma compiuto e convinto, un divenire così membro attivo ed operante in un tutto, perdersi un poco in questo, per ritrovarsi poi, adattarsi con disciplina umile a quanto vien proposto, per seguirlo poi con convinto entusiasmo. Occorre un’opera, vorrei dire, preliminare, di educazione, la quale d’altra parte già presuppone vi sia quel tanto di adesione che consenta di convincere e trascinare. Non c’è quindi da meravigliarsi che vi siano difficoltà per questo, resistenze di ambienti e di persone, difficoltà ad acconciarsi, a capire, ad aderire. È già molto importante, mi pare, che il problema sia sentito dalla Presidenza ed anche, almeno in buona parte, dai singoli; ed i singoli appunto devono collaborare perché esso sia ricordato; non solo nel senso che è da questi, nei contatti con l’ambiente universitario, negli spiccioli rapporti di amicizia che parte quell’invito che assicura la continuità della vita fucina; ma ancora e più perché i singoli appunto costituiscono l’ambiente nel quale la matricola entra, l’ambiente che gli dirà a parole in parte, ma più con esempi di vita, con la cordialità fraterna del contatto, con la dimostrazione di un amore alla Fuci e al suo ideale quel che la Fuci è, quel che essa vuole, quel che essa offre. E son proprie del giovane, si può essere tranquilli su questo, le intuizioni rapide, per cui talvolta un solo gesto, un solo atteggiamento, una sola adunanza ben fatta e seriamente seguita, possono spiegare abbastanza e formare. Se noi avremo una piena fiducia nella Fuci, e nessuno di noi dovrebbe dubitarne, se sapremo con iniziative organizzate e nel quotidiano contatto con i compagni più giovani farla capire man mano nel suo ideale, far sentire pur nella massima semplicità, il nostro attaccamento ad essa, far trovare loro l’ambiente accogliente e fraterno che essi desiderano, se sapremo accompagnare con grandissimo amore e profondo rispetto in questa prima presa di contatto con la vita universitaria e i suoi problemi, che non son solo di studio, avremo assicurato alla Fuci, quantitativamente e qualitativamente, la continuità di vita. </p><p>Analogo a questo è il problema dei laureati: anche qui una nuova vita che ha inizio, la vera vita e si tratta di mettere a prova ora quel che la Fuci ha insegnato nel corso del suo lavoro formativo. Il gran problema di passare nella realtà della vita con l’anima intatta, con la medesima vibrazione per gl’ideali, con lo stesso spirito di generosità e di contatto amichevole con gli altri che la Fuci ha dato, per concretare nella realtà pratica e in un ambiente diverso e molto spesso ostile, quanto, in opposizione puntuale ad un comune modo di vedere, si è posto come valore fondamentale della vita. Nella vita professionale, nella famiglia, nella società largamente considerata, c’è da portare un’anima cristiana conseguente, tale che tutto informa queste cose, senza fratture, senza tentennamenti, senza paure. Riconosciamo onestamente questo sforzo e non sottovalutiamo quel che rappresenta di doloroso e pericoloso questo momento di vita che la Fuci deve accompagnare. E invece il problema mi pare non sia ancora sentito, non sentito perlomeno come problema della Fuci; sembra un poco che se ne sia fuori ormai, che la Fuci abbia fatto tutto quanto abbia remotamente preparato a questo; ciò appunto la Fuci fa, lo abbiamo visto, in tutte le forme della sua attività. Ma non basta una preparazione remota perché ogni forma di adattamento è un problema in sé, che ha bisogno di una sua particolare soluzione. Ed è, si noti bene, un problema proprio della Fuci, sia perché è questa e soltanto questa che può operare efficacemente completando con questo adattamento la sua opera di preparazione del giovane alla vita, sia perché la Fuci non può e non deve disinteressarsi di questa fase di assestamento, dal cui risultato dipende in fondo che il suo lungo lavoro risulti nella realtà effettivamente fecondo. Prosegue qui ancora la sua opera, in forme diverse, ma pur sempre la stessa. Bisogna esservi impegnati come per il lavoro normale. Bisogna che la Fuci senta questo come problema suo fondamentale e faccia operare l’assistenza organizzata dell’ambiente e la cordialità affettuosa e piena di interessamento di ciascuno per i compagni in bisogno. Ognuno può dare qualcosa, ognuno, specie gli anziani, ha una sua esperienza da mettere a disposizione, per aiutare l’adattamento alla vita. E in un altro senso la Fuci può operare, tenendo vivamente presente in tutta la sua attività sin dai primissimi anni questo sbocco logico della sua vita, con tutte le difficoltà che l’accompagnano e indirizzarvi in aderenza il più possibile perfetta le sue attività di formazione. Quanto migliore, più sentita e completa e feconda sarà stata questa attività, tanto più sicuro sarà l’incontro del giovane con la vita e la permanenza stabile dei valori che in quella sono stati affermati.</p><p>Da un altro punto di vista si consideri il problema; il passaggio nel movimento laureati, che della Fuci continua in certo senso la vita<sup><a href="#footnote-249" id="footnote-ref-249">[248]</a></sup>, sopratutto con riguardo alla forma fecondissima dello studio e del lavoro in comune e utilizzando l’importantissimo contatto di più persone e la forza che deriva dal fatto dell’Associazione per un’azione larga ed efficace nel mondo della cultura. </p><p>Vediamo il problema dei Dirigenti e di una loro adeguata formazione ai compiti direttivi che loro spettano. Una difficoltà nella ricerca dei Dirigenti è stata infatti riscontrata un po’ dovunque ed è certamente una grave lacuna che molto spesso compromette, per la mancanza di un’anima direttiva, le sorti del nostro lavoro. Problema di scelta di uomini disposti a sobbarcarsi al sacrifizio che indubbiamente richiede una più completa dedizione qual è necessaria in questo caso al nostro lavoro; scelta di giovani capaci, per una vita spirituale più intensa, per una salda preparazione culturale, per una capacità meglio sviluppata di contatti con gli altri, i quali nel dirigente debbono avere quella piena affettuosa confidenza, che lo faccia sentire in ogni momento come un compagno buono al quale ci si accosta nella certezza di trovare comprensione ed aiuto. Ora mi pare che la preparazione dei Dirigenti sia anzitutto problema di pienezza e fecondità nella formazione normale che la Fuci compie. Fondamentalmente il Dirigente è persona che della Fuci abbia assimilato pienamente l’insegnamento. Ma vi sono certo esigenze particolari, alle quali il Centro ha cercato sinora di far fronte e di cui si preoccuperà ancora con iniziative opportune nell’avvenire. Ma mi pare che queste, siano sul piano regionale, siano sul piano della Zona, siano su quello della Nazione debbano risultare necessariamente inadeguate, ove non siano completate sul piano delle singole Associazioni, volenterosamente, pure con la scarsezza dei mezzi di cui queste dispongono. E poiché elemento fondamentale di questa specifica formazione è, mi pare, il crearsi di una mentalità particolare del Dirigente, come di una responsabilità specifica che gli incomba, mi pare che la migliore preparazione sia già nel suo compiere ordinatamente, fedelmente e con piena coscienza il lavoro che gli è affidato. È proprio nell’azione così intesa, nel sentire una parte ben determinata della vita della Fuci affidata a lui in particolare e da lui dipendente, tale che altri non operano, se egli non provvede, ch’egli giunge a sentire la sua responsabilità particolare e di conseguenza i compiti di formazione che gli incombono, sia nella forma di una adesione ai mezzi che la Fuci propone, sia come necessità di un suo approfondimento personale. E sarà ancora la concreta azione direttiva che gli insegnerà moltissime cose, nella stessa tecnica del lavoro. Perciò è indispensabile che questo lavoro sia dato, che i compiti di ciascuno siano nettamente precisati, che i Dirigenti più responsabili abbiano la pazienza di farsi aiutare, il che vorrà dire qualche volta anche perdere del tempo, ma con l’utilissimo risultato di abituare altri al lavoro, di farlo amare loro. Mi pare importante richiamare alla necessità di far funzionare i Consigli di Presidenza, non solo in questa forma di una distribuzione a ciascuno dei propri compiti di lavoro, ma anche come organi collettivi, che vivono in certi momenti una loro particolare vita di pietà, i quali oltre che predisporre i particolari organizzativi delle singole attività, studiano attentamente i problemi dell’Associazione e dell’ambiente universitario in cui essa è inserita, per fissare una direttiva sicura, su questa base, alla azione. </p><p>La nostra stampa quest’anno si è limitata alla pubblicazione sufficientemente normale, mi sembra, date le circostanze eccezionali, del Periodico settimanale Azione Fucina ed alla preparazione già a buon punto di varie iniziative stampa di alto interesse e delle quali speriamo vedere questo anno la realizzazione compiuta. </p><p>Ad Azione Fucina ci si è sforzati di dare sempre più un carattere aperto, tale che essa sia quanto più si può accessibile in genere all’ambiente universitario, anche al di fuori della Fuci. Questo come avviamento ad una trasformazione del giornale in senso appunto più aperto e vivo, il che porterebbe anche al cambiamento del titolo. Il problema è stato esaminato dal Consiglio Superiore, che farà in modo di garantire in ogni caso l’esigenza che la Fuci ha di una stampa di organizzazione.</p><p>Gli Annali, usciti quest’anno nel loro quinto volume<sup><a href="#footnote-250" id="footnote-ref-250">[249]</a></sup>, hanno avuto al solito ben scarso successo di vendita e di lettori. Questa iniziativa è stata pure attentamente riesaminata ed è in vista anche qui un mutamento di direttiva che si spera riesca a rendere più interessante la pubblicazione. Per questo sarà fatto appello a suo tempo alla disciplinata collaborazione delle Associazioni. </p><p>Tra le pubblicazioni imminenti un opuscolo interessante sul lavoro delle Conferenze di S. Vincenzo ed il suo valore formativo. </p><p>A più larga scadenza verranno pubblicati un opuscolo sulla vita religiosa dell’Ufficiale, occasionato dal momento presente ma che soddisfarrà esigenze già da tempo avvertite e due serie interessanti di opuscoli, a carattere l’una formativo, l’altra culturale. Sarà continuata anche la collezione dei quaderni universitari e verranno curate pubblicazioni in materia missionaria. </p><p>Altri problemi che mi limito a segnalare soltanto sono quelli delle grandi sedi universitarie, dove si pensa di decentrare l’opera di assistenza religiosa nella forma di sezioni facenti capo ad una Associazione principale allo scopo di rendere tale opera più efficace. I primi tentativi saranno fatti a Roma e Milano e Napoli. Altro problema è quello della espansione della Fuci nei centri cittadini di notevole importanza dove non vi sia ancora una nostra organizzazione. Sono state quest’anno curate regioni, dove la Fuci mancava quasi completamente, soprattutto nel Mezzogiorno d’Italia. I risultati sono molto soddisfacenti; alcuni segretariati, quello di Taranto per esempio, già funzionano molto bene; e sono in costituzione molti nuovi nuclei fucini, che rappresentano sicure speranze per il domani. A questo proposito dovrei parlare dei rapporti tra Associazioni e Segretariati, ma ve ne faccio grazia, voglio solo segnalare, come un compito cui le Associazioni si debbono preparare, che si tende sempre più a decentrare l’opera di assistenza nella Zona con il creare unità territoriali più piccole e quindi più vicine ed efficienti di fronte ai centri da assistere. È da prevedere, e la realizzazione potrà essere prossima ed in forma di esperimento anche immediata, che questi compiti toccheranno fondamentalmente ad Associazioni con vasto retroterra.</p><p>Al termine di questo anno di lavoro possiamo noi dirigenti volgerci indietro a considerare il cammino percorso, nel nome del Signore, con il suo aiuto sensibilissimo, che ha dato lena alla nostra fatica; volgerci indietro innanzi tutto per ringraziar Lui di quel che ci ha permesso di realizzare, per questa possibilità magnifica che ci ha dato di collaborare noi proprio alla attuazione del Suo regno nel mondo. Ringraziarlo anche per quel tanto che ci fa vedere sensibilmente del risultato della nostra fatica e che ci dà una gioia profonda. E veramente è molto confortante il vivere oggi, pur tra tante lacune, pur nella coscienza dolorante del tanto di più e di meglio che si sarebbe potuto fare, se non fossimo stati qualche volta noi, poveri uomini deboli, troppo pigri e incapaci, questa fioritura di vita che si sviluppa accanto a noi. Una giovinezza pensosa, che si dona con generosità all’ideale cristiano, che fa sua gioia della conquista della verità e della sua realizzazione totale nel mondo, una giovinezza operosa e viva e presente, pur tra tante deficienze, nelle nostre Università, cui essa ricorda i valori supremi della vita verso questi incalzandola con opera assidua. La Fuci è bene viva e per essa vibra l’anima religiosa dell’Università. Non è vana retorica dire che quel tanto che abbiamo conseguito ci sprona ad un lavoro più intenso ed efficace. Lo riaffermiamo con tutta la forza questo proposito di una dedizione totale, qui tra l’anno che termina e l’altro che inizia e impegnerà prestissimo noi con tutte le nostre forze. In questa visione dell’impegno che ci attende così serio e grave, noi diamo oggi ancora una volta la nostra accettazione piena. Non siamo stanchi; non ci sentiamo tali; crediamo di avere il dovere di non esserlo. O forse sì, possiamo sentirci un po’ stanchi, appena appena, tanto quanto basti per avvertire di aver pur dato un poco di noi stessi, forse la nostra anima migliore, a questa cosa più grande di noi e sentire viva e piena la gioia di questa donazione che non è perdita ma conquista. Ma stanchi appena appena perché non noi in fondo abbiamo operato, perché non siamo noi che facciamo germogliare la messe ed ora ci ritiriamo, servi inutili, per lasciare operare il Signore.</p><p>  </p><h3>Le giornate per i dirigenti svoltesi felicemente in Roma</h3><p><em>In un articolo pubblicato in «Azione fucina», XIV, 1940, n. 29, 8 settembre, p. 3, Moro traccia un bilancio dell’incontro per i dirigenti, segnalando il clima costruttivo che lo ha contraddistinto e l’udienza papale con cui si è concluso. </em></p><p>Le giornate di preghiera e di studio per la formazione dei dirigenti hanno radunato a Roma un buon numero di universitari cattolici, che rappresentavano quasi tutte le Associazioni ed i Segretariati d’Italia. Il tono di serietà ed interessamento, che ha caratterizzato in complesso lo svolgimento dei lavori, la partecipazione alle discussioni, la fraternità dell’ambiente, nel quale molti elementi nuovi si sono trovati subito a loro agio, lasciano un senso di viva soddisfazione. Sarebbe stata desiderabile certo una più continua partecipazione alle adunanze, le quali non sono state tutte egualmente e interamente frequentate, colpa forse del programma che riempiva troppo completamente il tempo più limitato che si aveva quest’anno a disposizione. La discussione della relazione del Consiglio Superiore troppo scarsa e fissata prevalentemente su alcuni punti, i quali, seppure del più alto e vivo interesse, non esaurivano certo il campo degli argomenti sui quali era richiesta la collaborazione di compagni, ha dimostrato un certo qual disinteressamento per i temi organizzativi e una qualche passività.</p><p>Ma il fissarsi troppo su questi, che sono in fondo particolari, travierebbe indebitamente il giudizio d’insieme, il quale non può che essere positivo. Basti richiamare l’attenzione raccolta con cui la S. Messa, la meditazione e la funzione serale venivano seguite, l’interesse destato da alcune relazioni specialmente, che hanno toccato temi più vivamente sentiti come attuali e vivi, specie quella sull’umanesimo, sulla professione come collaborazione alla redenzione, sul problema del male e della sofferenza alla luce del cristianesimo, per concludere che le giornate sono riuscite feconde davvero. Si può essere certi che i Dirigenti che vi hanno partecipato sono rientrati nelle loro sedi con una maggiore ricchezza di idee, con una più vigorosa volontà di realizzazioni di vita cristiana, con un più vivo operante amore per la Fuci, della quale si è forse compreso più e meglio in questa occasione il valore altissimo per la costruzione della vita cristiana di ciascuno e per la necessaria opera di apostolato cui tutti debbono contribuire. Due cose sopratutto mi pare vadano rilevate.</p><p>Innanzi tutto l’essersi svolte queste giornate in piena aderenza al momento storico che la Patria vive; e questo non solo per la riaffermazione, che è stata fatta nelle parole dette in apertura, della ferma volontà della Fuci di adempiere fedelmente e generosamente, in qualunque forma sia richiesta dalle circostanze, il proprio dovere verso l’Italia, non solo per l’augurio formulato all’atto della chiusura di ritrovarsi ancora una volta l’altro anno a pace vittoriosa, né solo per la Messa celebrata tra la commossa adesione dei presenti, per i compagni caduti nell’adempimento del loro dovere. Ma sopratutto per l’adesione spirituale al momento che in queste manifestazioni si esprimeva sensibilmente, ma era per tutto presente; per la coscienza diffusa di costruire con il nostro lavoro per un domani, in cui ai compiti della ricostruzione occorreranno le forze dello spirito; le quali perciò devono essere sin d’ora preparate. Ed anche per questo si sentivano utili e feconde le giornate di formazione. E infine l’udienza del Santo Padre, la quale concludeva in modo che non poteva essere più degno la nostra adunanza<sup><a href="#footnote-251" id="footnote-ref-251">[250]</a></sup>.</p><p>Mi pare che i fucini abbiano apprezzato molto l’udienza in comune con gli altri rami dell’Azione Cattolica, anche se ciò un poco toglieva intimità a questo nostro incontro con il Papa.</p><p>Erano tutti i figli che andavano dal Padre comune per riconfermarGli la loro volontà di lavorare insieme, per fare tutti presenti nella Chiesa coloro che hanno dimenticato, tra le passioni della vita, la dolcezza serena di questa casa di pace. La benedizione impartita con cuore commosso e pieno di affetto dal Sommo Pontefice, la Sua alta parola di fiducia, il Suo invito caldo ad un lavoro indefesso per l’altissima causa non resteranno senza riflessi nell’anima dei partecipanti. I quali riprendono il lavoro con questo ricordo vivo, che è un monito ed uno sprone a donarsi con più generosità per l’ideale di bene che l’Azione Cattolica nelle sue diverse forme organizzative persegue.</p><p><span id="mention-57" class="mention person" about="AldoMoro">Aldo Moro</span></p><h3>Tempo d’esami</h3><p><em>Moro ricorda che gli esami, sebbene talvolta limitati al solo riscontro di cognizioni e di competenze, sono prove necessarie e significative che preparano alla vita. L’articolo è pubblicato in «Azione fucina», XIV, 1940, n. 32, 13 ottobre, p. 1.</em></p><p>È opportuno parlare di esami in questo momento in cui essi prendono quasi tutta la vita del giovane, impegnandolo in una prova seria, dalla quale deve risultare la sua maturità e la sua attitudine ad assumere le responsabilità che la professione comporta. Un momento, forse, di aridità spirituale. Così come avviene per ogni attività che si trovi a predominare in modo unilaterale su tutte le altre, rompendo il normale equilibrio. Diventa perciò meno sereno il contatto con gli altri nella famiglia o nell’amicizia; la stessa vita cristiana si fa più difficile e meno pronto, vivo, confortante si sente il contatto con il Signore. Poi, di per sé, l’esame è tanto diverso dalla vita di studio, che si è fatta con amore e interesse vivo per un anno. Eppure era essa tutta protesa verso questo punto della prova finale, quando sembrava che dovesse essere molto facile, per chi la materia aveva assimilata con amore, presentarsi all’esame che doveva essere in fondo un contatto con persone, più esperte, che amavano la stessa verità conquistata dal giovane, proprio con il loro aiuto, a poco a poco. Ora invece sembra che un taglio netto ci sia tra studio ed esame. L’uno aperto, soddisfacente, fecondo, capace di far sentire bella la vita che vi si dedica, per quel magnifico contatto con la verità, con le cose essenziali e profonde, che sempre affiorano da qualunque studio, per limitato che sia l’oggetto d’indagine. L’altro, povera cosa penosa, che costringe ad uno sforzo, nel quale impoverisce un poco la verità conquistata nello studio, ridotta a mediocri schemi mnemonici, meccanici e freddi, così come impoverita e fredda sembra, in questo, la personalità di colui che ne usa.</p><p>Ma consideriamo che anche degli esami c’è una giustificazione da dare su di un piano umano e cristiano, la quale ci permette di vivere bene, cioè senza impazienza, con spirito di amore, anche questi lati meno belli della nostra vita.</p><p>Innanzi tutto son cose vive e buone anche gli esami, che hanno una loro funzione ben definita, che dobbiamo apprezzare in pieno: quella di una prova che pone ad un vaglio oggettivo e disinteressato quello che è stato il nostro acquisto paziente di cognizioni tecniche e di verità. Perché la professione sarà domani responsabilità grave di fronte ad altre persone che avranno bisogno del nostro servizio. E la prova cui siamo oggi sottoposti è la determinazione della nostra capacità a rendere il servizio che ci verrà richiesto dalla società. E come domani il dono tante volte penoso per noi, con la sua esigenza di sacrificare il nostro egoismo, dovrà essere vivificato da un grande amore, così questa prova di oggi, che il dono prepara e rende possibile, va accettata e sentita con questo medesimo spirito.</p><p>Ancora domani la responsabilità professionale sarà fatta tutta di una sensibilità acquisita per gli altri ed ora appunto in questo controllo sociale dell’esame siamo più vivamente richiamati a sentire lo studio come preparazione ad una funzione sociale, come un servizio che già ora, in un certo senso, rendiamo ad altri, preparandoci.</p><p>Perciò, malgrado la sua aridità penosa, nonostante il suo togliere alla nostra verità un po’ del suo fascino, l’esame ci riporta a Dio, per amore del quale amiamo gli altri, ritrovando in loro Lui stesso.</p><p>Ed a Lui ci riporta anche, e vorrei dire sopratutto, per quel tanto di costrizione e di sacrificio che determina. In questa sfera modesta di una piccola cosa che c’impegna in un sacrifizio ignoto a tutti, senza clamori e senza grandezze appariscenti, è una grandezza vera che nulla ha da invidiare a sacrifizi più grandi e fecondi in apparenza. Solo che ci sia in noi un’accettazione umile, paziente, della piccola prova alla quale il Signore ci chiama, del limite che sentiamo stringere in questo momento la nostra vita che non può espandersi come vorrebbe; solo che ci sia la coscienza chiara del valore infinito di questi minuti così poveri e così inutili in apparenza, di questi istanti che sono di vita, di una vita provvidenzialmente donata e della quale si dovrà rendere conto per ogni attimo che sia passato, perché nessuno può passare invano. Ed ogni minuto è certamente fecondo, se lo viviamo pazientemente e con costante riferimento alla volontà di Colui che la vita pone e dirige; nel suo significato, nella sua verità, in quel che rappresenta nel piano normale della vita.</p><p>È forse in questi momenti così poveri che c’è un eroismo più vero; un umile eroismo di piccole cose, che richiede il silenzioso superamento del proprio egoismo per fare bene, pazientemente, tutto il proprio dovere, perché dovere, sentendo che la vita intera è grande vera e buona, se appunto è vissuta con una amorosa accettazione che realizza il piano divino in noi.</p><p><span id="mention-58" class="mention person" about="AldoMoro">Aldo Moro</span></p><p><strong>[Circolare, 20 ottobre 1940] </strong></p><p><em>Moro e la presidente femminile della Fuci Bruna Carazzolo trasmettono ai presidenti delle associazioni, ai reggenti dei segretariati e agli incaricati diocesani di entrambi i rami, maschili e femminili, della Fuci, le avvertenze per il reclutamento delle matricole. Il testo della circolare intestata “Associazioni Universitarie di Azione Cattolica, Consiglio Superiore”, del 20 ottobre 1940, è conservato in Isacem, </em>Fuci<em>, in fase di riordino. </em></p><p>Le Presidenze Centrali hanno curato, come già gli anni scorsi, la pubblicazione di un numero speciale di Azione Fucina dedicato alle matricole; alcune copie verranno inviate alle Associazioni ed ai Segretariati, per facilitare il lavoro di avvicinamento a queste. </p><p>È opportuno, all’inizio del nuovo Anno Accademico, richiamare l’attenzione dei Dirigenti sul problema del reclutamento dei nuovi ascritti, che valgano ad assicurare alle nostre Associazioni la necessaria consistenza numerica e la continuità di vita. Questo ci sembra sia già così vivamente sentito, che occorre appena invitare i Dirigenti a pensarvi con diligente attenzione. Può essere opportuno però richiamare alcune cose.</p><p>Innanzi tutto l’opera necessaria ad individuare gli elementi che possono far parte della Fuci; moltissimi non vengono nelle nostre Associazioni, perché ne ignorano l’esistenza perché mai sono stati invitati a farne parte.</p><p>Occorre che tutti si sentano impegnati a ricercare nella cerchia delle loro amicizie e conoscenze, tra i vecchi compagni di liceo e tra i nuovi amici di Università, con diligente cura. Possono molto aiutare, anche solo nella forma, che è del resto la più opportuna, della segnalazione di nomi, i Professori di Religione delle Scuole Medie. Prendere poi ancora contatti con i Direttori di Collegi e Istituti Religiosi, con i Dirigenti della Gioventù di Azione Cattolica, in uno spirito di cordiale amicizia e di comprensione, compito questo che spetterà prevalentemente agli Assistenti, coadiuvati però in ogni modo possibile dai Dirigenti tutti.</p><p>All’inizio dell’anno passano per le nostre Associazioni moltissimi elementi, che però dopo un breve periodo di frequenza si allontanano dal nostro lavoro. Occorre che le Presidenze facciano tutto il possibile perché questo doloroso allontanamento non sia mai da addebitare a difetto nostro. Perciò si curi che l’ambiente che riceve questi nuovi sia caldo, accogliente, cordiale; che la Fuci sia presentata bene nella sua struttura e più nel suo spirito dai singoli e attraverso iniziative organizzate. </p><p>Si curi perciò di far capire alle matricole, man mano che s’inoltrano nella via dell’organizzazione, lo spirito e la funzione delle varie attività e la loro organica connessione in un programma di formazione spirituale e culturale. Né si tralasci di organizzare, con una considerazione delle opportunità dell’ambiente, sobrie manifestazioni riservate alle matricole, di carattere culturale o formativo, e prevalentemente d’impostazione generale; per la presentazione della vita e delle attività della Fuci; per l’introduzione allo studio di Facoltà e per un chiarimento del significato religioso ed umano della futura professione. </p><p>Saremo grati a coloro che vorranno darci un’assicurazione e che vorranno mettere a disposizione dei compagni le loro esperienze in materia, comunicandole a noi.</p><p>Con i più vivi auguri per l’anno che comincia e cordiali saluti</p><p>MORO</p><p>CARAZZOLO</p><h3>Alle matricole</h3><p><em>Nel numero di «Azione fucina» dedicato alle matricole - «Azione Fucina», XIV, 1940, n. 34, 27 ottobre, p. 1 - Moro si rivolge loro con parole di fiducia e di incoraggiamento per il percorso di formazione che cominciano.</em></p><p>Questo numero di «Azione Fucina», del giornale ufficiale degli Universitari Italiani di A. C., è dedicato a te che entri ora nell’Università. Tratta di questa vita nuova che stai per iniziare, dei problemi che essa ti pone, delle responsabilità che devi assumere, dell’influenza di questo periodo di formazione sulla tua vita di uomo, domani. Sono questi scritti il frutto dell’esperienza di compagni più anziani che hanno a loro volta sentite queste cose ed han trovato il modo di sistemare soddisfacentemente la loro vita universitaria; essi vogliono comunicarti queste loro esperienze, perché credono sia utile per te aver chiare idee, fin dall’inizio, circa il cammino che devi percorrere.</p><p>C’è affetto e comprensione in queste pagine. Nessuna pretesa di importi una visione determinata della vita, che limiti la tua necessaria personale ricerca e la tua libertà di valutazione e di determinazione; ma solo la volontà di fornirti, in uno spirito fraterno, una guida, un avviamento, un aiuto. Farai poi tu stesso, da solo, la tua esperienza, con il desiderio sincero di cogliere la verità, che è degli uomini leali, con uno sforzo personale, faticoso certo, ma necessario, perché non c’è conquista di verità e sistemazione di vita, che siano utili e definitive, se tu non abbia cercato da te e con tutto il tuo essere non abbia aderito. Noi siamo sicuri tuttavia che troverai queste cose vere e buone; la nostra onestà nel presentarle s’incontrerà con la tua onestà nel leggere e nel valutare, poi, la vita universitaria. E la conquista che tu avrai fatta insieme con noi sarà definitiva e varrà per la vita che ti aspetta domani.</p><p>Vorremmo che tu sentissi in queste pagine il rispetto e l’affetto dei compagni più anziani per te.</p><p>Rispetto per te che inizi un’esperienza nuova e profondamente difficile, e dovrai condurla a termine da solo. È questa la tua prima responsabilità di uomo nella vita. Aiutato, sia pure, dovrai dire tu la parola decisiva, sarai ora spesso solo di fronte a te stesso, padrone del tuo destino. Noi rispettiamo questo tuo sforzo doloroso e grave che è la manifestazione della tua maturità.</p><p>Affetto per te che vieni con così fresche energie a prendere il tuo posto in questo mondo universitario che amiamo. Credi, c’è più assai affetto che senso di superiorità in quel chiamarti, con un sorriso, matricola, che fanno gli anziani. Affetto per te cui ci sentiamo legati, senza conoscerti, da un vincolo di cameratismo che la comune posizione di studenti determina; per te che stai per raccogliere la nostra tradizione che ci è cara, che stai per adeguarti al nostro spirito, che hai, forse, energie più pronte ed efficacemente operanti, che noi non abbiamo, che farai, certo, meglio di noi. Il sapere che altri seguiterà la nostra opera, che i nostri ideali saranno sentiti e fatti valere da altri, che la nostra vita si rinnova e continua ancora, ci dà un senso di soddisfazione raccolta. Con questo spirito ti salutiamo con fraternità affettuosa.</p><p><span id="mention-59" class="mention person" about="AldoMoro">Aldo Moro</span></p><h3>Diritto</h3><p><em>Moro scrive alle matricole cosa comporti studiare il diritto per chi sceglie di iscriversi alla facoltà di giurisprudenza e, una volta laureato, entra nel mondo della giustizia seguendo una vocazione professionale. L’articolo è pubblicato in «Azione fucina», XIV, 1940, n. 34, 27 ottobre, pp. 2-3.</em></p><p>L’entrare nella Facoltà di Giurisprudenza è caratterizzato da un vivo senso di incertezza. Non è soltanto lo smarrimento che prende, in tutte le Facoltà, chi stia per dare inizio a studi nuovi, fatti con nuovo metodo e in tono di tanto più elevato. C’è di più, per questa, un modo di pensare diffuso che la qualifica superficiale e leggera, mentre le sistemazioni professionali, apparentemente diversissime, in cui essa sbocca, contribuiscono a dare allo studio di Facoltà un carattere frammentario ed incerto. La posizione del giovane sarà naturalmente di sbandamento, ben lontana da quella chiara consapevolezza del valore del suo studio e della sua professione, che è condizione indispensabile per vivere bene questa vita, per sentirla nel suo valore umano e religioso.</p><p>Vorrei brevemente presentare l’oggetto ed il significato degli studi giuridici, e fissare la posizione che vengono ad assumere nella vita coloro che si sono preparati in essi.</p><p>I quali hanno ad oggetto la vita umana sociale considerata dal punto di vista delle relazioni necessarie che intercorrono tra gli uomini riuniti in società, con riguardo ai problemi che questo fatto di convivenza impone di risolvere. Di tali relazioni che scaturiscono dalle diverse attività umane, vien fatto un regolamento secondo giustizia, che stabilisce quali sfere di azione restino libere per ciascun uomo, mentre di contro a queste determina necessarie limitazioni giuridiche delle attività.</p><p>La relazione, che abbiamo descritta, tra diritto ed obbligo è un rapporto giuridico, un tentativo cioè di sistemare secondo giustizia la vita degli uomini in società.</p><p>Da questa brevissima e certamente inadeguata descrizione dell’oggetto dei nostri studi possiamo ritrarre alcune idee fondamentali per la comprensione del loro valore. Nella nostra breve descrizione si son presentate categorie importantissime: l’uomo, la società come complesso di uomini che debbono armonicamente convivere, una legge di giustizia che regola le relazioni reciproche, garantisce a ciascuno la soddisfazione dei bisogni fondamentali della sua vita fisica e spirituale, impone ai singoli dei limiti per lo sviluppo della vita di tutti gli altri.</p><p>Notiamo: il diritto scaturisce dall’intimità stessa dell’uomo; alla sua base c’è la personalità umana, con i suoi bisogni che debbono essere soddisfatti, con la sua dignità che dev’essere rispettata e garantita; con l’attitudine a sentire accanto alla propria l’esigenza degli altri, accanto al valore della propria il valore dell’altrui personalità.</p><p>Il diritto non è dunque qualche cosa di estrinseco a noi, è la espressione esterna, sociale di valori profondi del nostro spirito. Tutto il fermento della nostra vita morale, l’affermazione che facciamo ogni giorno del valore del nostro io, che il Signore ha chiamato alla sua figliolanza, il freno che poniamo alla nostra vita, perché sia degna di Lui, è ancora nel diritto e ad esso attribuisce un carattere di profonda umanità.</p><p>Si è parlato ancora di società; e umano e religioso è il fatto sociale, questa realtà degli uomini uniti dal vincolo giuridico di giustizia; umano e religioso per la base su cui si fonda, per la funzione che adempie, di rendere giusta e bene ordinata la vita.</p><p>Domani saremo chiamati a dirigere questa società; non nel senso generico per cui questo si può dire di ogni professione, ma in un senso specifico.</p><p>La società organizzata dal diritto, lo Stato, esplica la sua vita normale, garantisce la permanenza e la integrità dell’ordinamento in cui si concreta mediante l’attività di uomini, precisamente di quelli che si son preparati negli studi di legge. Sarà il nostro un posto di responsabilità gravissima, quale che sia il modo specifico con cui serviremo a soddisfare le esigenze giuridiche dello Stato. O che si amministri la giustizia nei tribunali, fissando, in attuazione della legge, limiti precisi tra le sfere di libertà di diversi cittadini; sia che si assuma la difesa di una personalità giuridica che dev’essere garantita contro la pretesa ingiusta di altri; sia che nell’organismo amministrativo dello Stato si pongano in essere le attività che fanno muovere la gran macchina di una società nazionale; sia infine che si trasmetta, arricchendolo, dalle cattedre universitarie l’inestimabile patrimonio dei nostri ideali giuridici, non dimentichiamo di essere i sacerdoti della giustizia, i garanti della società, coloro che tutelano il valore degli individui nel necessario contatto con i valori di tutte le altre personalità. Occorre per questo non solo una grande capacità tecnica, ma un profondo senso umano, la coscienza, ad ogni momento, di adempiere una missione di fondamentale importanza che rende possibile lo svolgersi ordinato di quella vita naturale che il Signore ha posta come base necessaria per una più alta conquista. Al di fuori di questo spirito il nostro lavoro diventa arido e vuoto, privo del suo alto sigillo di nobiltà.</p><p>Solo così sentiremo tutto il valore del nostro studio e della nostra professione che ci pone dinanzi gravi responsabilità. In ogni caso noi ci comporteremo con profonda delicatezza e vivo rispetto; sentiremo di avere di fronte a noi, rappresentanti della società, un uomo che attende da noi un atto di giustizia.</p><p>E quanto più avremo capito nel suo valore religioso la vita e la divina dignità dell’uomo, tanto più sapremo portare con sicurezza il peso di questa responsabilità. Mentre, d’altra parte, si accrescerà nel nostro lavoro la possibilità di comprendere i valori più alti dell’umanità, fino al riconoscimento del supremo legislatore della vita: il Signore creatore del Cielo e della terra.</p><p>ma.</p><h3>Regalità di Cristo</h3><p><em>In prossimità della solennità di Cristo Re, istituita e fissata all’ultima domenica di ottobre da Pio XI nell’enciclica </em>Quas primas<em>, dell’11 dicembre 1925, Moro riflette sul senso teologico e dottrinale della dignità regale di Cristo e sulle conseguenze che questa verità di fede ha nella vita dei credenti. L’articolo è pubblicato in «Azione fucina», XIV, 1940, n. 35, 3 novembre, p. 1. </em></p><p>A fondamento della Regalità di Cristo c’è un atto di amore: la creazione; c’è ancora un atto che è suprema espressione di amore: la redenzione; il potere regale dell’Uomo-Dio è su la vita generata per amore e per amore riportata al suo essere vero smarrito.</p><p>Regalità di Dio su gli uomini e su le cose che hanno Dio in sé, perpetuamente presente nell’amore che, conservando, ricrea e ad ogni istante redime. Per cui tutto quello che è, tutto quello che è sorto dal nulla alla vita ha una sua magnifica verità che ne giustifica l’essere. Se c’è Dio nella vita, possiamo accettare ed amare la vita che è verità; fuori di Lui c’è il vuoto e l’irrazionale; non possiamo amare, non possiamo accettare quello che non sappiamo spiegare; la suprema razionalità della vita è nella sua verità di un Dio presente ad ogni momento, di un Dio che la fa bella, che la vuole, che l’ama. Noi amiamo la vita in Dio e per Dio che l’ama.</p><p>La Regalità di Dio sulla vita è la verità che Egli le dà nell’amore; è Suo quel che senza di Lui non sarebbe.</p><p>* * *</p><p>Gli uomini, le creature più grandi e più amate, hanno avuto il privilegio altissimo di ricreare loro stessi ogni momento in Dio la verità della vita che è stata loro affidata; di essere perciò, in un certo senso, coloro che pongono, riconoscendola, la regalità di Dio sulle cose, facendo la verità che è un ridare Dio a tutto quello che è Suo. Mentre Egli ha voluto che si potesse negare anche la Sua Verità e che il valore più alto della vita fosse il ritrovare, che questa fa, Dio, in Cristo che redime dal male e ridona la Verità. Un immenso potere, il più alto e decisivo, che si umilia, accettando di valere per una adesione personale di amore, per una accettazione; un potere che non forza, che non prostra, che offre una servitù regale da volere con tutta l’anima, da realizzare con uno sforzo costante di tutta la vita che tende verso il divino. Potere tutto fatto di amore che l’amore dell’adesione chiede e non altro; cioè che sia riconosciuta ed attuata la verità che è il dominio di Dio nel Suo Regno. E poiché è entrato il male nel mondo, non c’è conquista di verità e di vita, non c’è affermazione di Regalità di Dio che non sia riconquista, riscatto di una verità perduta, di una vita perduta, nel Cristo che redime, superando la menzogna del male nella splendente verità del bene. Perciò la Regalità di Dio è regalità di Cristo Redentore; di Chi si è fatto servo, assumendo tutto il peso del male, di Chi ha fatto umile la regalità fino a dimenticarla, perché chi aveva fatto il male potesse riconquistare la verità in Colui che è la Verità.</p><p>* * *</p><p>La Regalità di Dio è tutta nella nostra anima che fa la verità ed ama; nel piano divino c’è fondamentalmente la Regalità che è accettata e voluta nell’amore, quella che si afferma nel fare con docilità amorosa la verità, non quella che si esprime pure nel precipitare verso il nulla della vita che ha rifiutato la luce. Il significato supremo dolcissimo di questa Regalità che si realizza in un incontro di amore è in mano nostra: responsabilità suprema di dare compimento alla creazione della vita, come espressione di amore in cerca dell’amore.</p><p>Anche la Regalità, così placida e sicura, sulle cose buone e vere, che fanno docilmente la volontà del Signore, è in un certo senso in mano nostra, nostra responsabilità. Perché siamo noi che redimiamo con il Cristo le cose, che le facciamo buone e vere e belle, se le guardiamo con occhio puro, se le stringiamo a noi (è la vicenda di tutta la vita) con un’anima pura, che ama e vuole la verità di tutto. Un’anima pura che ha fatto entrare in sé Cristo Re e lo fa Signore del suo dominio di vita, di tutto quello che gli è intorno che è per destino suo, tutto quello che vede, che sente, che ama, tutto quello al quale si accosta nella bontà, nel rispetto per la Verità che in quelle cose si rivela. Il suo mondo, nel quale regna, come in colui che ne è centro, Cristo.</p><p>* * *</p><p>Abbiamo bisogno di ricordare, come ora facciamo con la Chiesa che maternamente c’invita, Cristo Re. Perché forse troppe volte, nella nostra debolezza, abbiamo tradito; perché abbiamo troppe volte forse perduta la Verità della vita e con la verità abbiamo negato, senza forse rendercene conto del tutto, la Regalità del Signore sulle cose Sue affidate a noi, perché le custodissimo con un amore fedele e rispettoso. Perché la Regalità di Cristo è l’ideale di vita pel quale viviamo, l’ideale della nostra bontà, della nostra verità; un ideale da realizzare ogni giorno, da riconquistare un poco ogni istante, perché non c’è adesione che basti, data una volta per sempre. C’è troppa lotta ora, perché si possa più che un minuto riposare. Tanta lotta, che sorgerebbe la sfiducia dell’uomo solo, se non ci fosse Cristo a riconquistare ogni momento in noi il Suo divino diritto di Re. Così strettamente unito a noi, da farci poi partecipi della Sua Regalità; la Regalità di Cristo è la nostra Regalità, la Sua verità in noi è la nostra verità.</p><p>Non possiamo dimenticare, perché accanto al nostro sforzo c’è quello degli altri, tenace, lo sforzo della ricerca di un Dio che si rivela luminosamente ogni istante. C’è qualche volta, spesso forse, il male; ma noi amiamo vedere lo sforzo che c’è, lo sforzo innegabile di conquista anche nella esperienza negativa. Perché vogliamo avere negli uomini tutti, in noi e nei fratelli, la stessa fiducia amorosa del Cristo, che è venuto non per i giusti, ma per i peccatori; e in questa fiducia, una delicata comprensione, un accostarsi pieno di amore ad ogni anima, un porsi a disposizione di questa, perché viva. Vogliamo interrogare quest’anima di fratello, ricercare nella sua esperienza di gioia o di dolore, egualmente presente, un anelito verso quello che è buono e vero, una volontà, sia pur limitata, d’instaurare la regalità di Cristo e la propria regale dignità, nella verità finalmente raggiunta dopo tanto cercare.</p><p>Questa ricerca è la nostra ricerca; la nostra vita non termina in noi; il mondo, il nostro mondo nel quale vogliamo che regni Cristo, è il mondo infinitamente vasto dei nostri fratelli, di coloro che furono e che saranno, di coloro che ci sono vicini e di quelli che non conosciamo ed amiamo lo stesso, di questa famiglia umana dei figli di Dio, alla quale serviamo così, servendo il Signore.</p><p><span id="mention-60" class="mention person" about="AldoMoro">Aldo Moro</span></p><h3>Al lavoro</h3><p><em>Alla ripresa delle attività, in coincidenza con l'inizio dell'anno accademico, Moro ricorda ai dirigenti della Fuci quanto sia importante svolgere i compiti organizzativi con dedizione, condivisione e spirito di sacrificio. L’articolo è pubblicato in «Azione fucina», XIV, 1940, n. 38, 27 novembre, p. 4. </em></p><p>Ha inizio ormai nelle Associazioni e nei Segretariati, dovunque, il lavoro, al quale, il momento eccezionale dà un carattere più serio, composto, raccolto, quasi ad esprimere nelle stesse forme esterne la piena comprensione delle esigenze dell’ora. Alle quali si intende aderire proprio con questo lavoro che porta ad un chiarimento d’idee, ad una austerità e verità di vita.</p><p>Si riprende il lavoro nella forma preliminare dell’assegnazione delle cariche direttive, tutte importanti e insostituibili, per piccole o grandi che siano. La Fuci ha una sua struttura organizzativa come ogni Associazione, che rifugge da ogni burocratismo eccessivo, ma della quale, sia pure ridotta al minimo indispensabile, non si può fare a meno. La prima espressione di organizzazione è questa: che le cariche direttive siano opportunamente distribuite, che i singoli investiti della carica sentano vivo l’interessamento e l’impegno che ne deriva; che a ognuno siano dati compiti ben definiti, mezzo, questo, per impegnare in un settore particolare la responsabilità di ciascuno. Una delle esigenze fondamentali della Fuci, sentita in modo particolarmente vivo agli inizi dell’anno, è appunto questa: assicurare dei quadri direttivi intelligenti, operosi, impegnati alle nostre Associazioni; formare dei dirigenti. Il che non vuol dire solo operare su ciascuno con una formazione particolare, ma importa innanzi tutto che i dirigenti si sentano tali e che siano perciò impegnati in un lavoro concreto, l’esplicazione del quale è capace di formare meglio che qualunque altra cosa.</p><p>L’impegno sarà talvolta, per queste persone che si sono assunte una responsabilità particolare nei riguardi dell’Associazione, di piccole cose, che non danno immediatamente né gioia né soddisfazione. Piccole cose che impongono un sacrificio, senza che se ne veda l’utilità; la forma cioè più dura di sacrificio. Sembrerà che queste piccole cose (l’ordine di un’adunanza che in tanta parte dipende dall’impegno di una persona responsabile, un contatto per lettera con il Centro o i compagni, e altre forme simili) abbiano poco valore. Ma la conquista degli ideali è condizionata, si pensi, proprio dalla disciplina umile che accetta queste piccole povere cose, le accetta intere, le accetta, di più, con amore. Perché senza lo sforzo e l’umiltà del viverle tutte non c’è vittoria del bene. Ricordiamolo più vivamente oggi che l’anno comincia e l’inizio porta con sé la esigenza di rivedere tante posizioni. Anche sul piano organizzativo, anche su quello dell’ordine e della disciplina, occorre che la Fuci sia in linea: condizione indispensabile per l’efficienza e fecondità del suo lavoro. Tale c’impegniamo<sup> </sup>a renderla un po’ tutti ciascuno dal suo posto di responsabilità, ciascuno cominciando a dare, per educare gli altri, il suo disciplinato sacrificio.</p><p>Impegnati a far vivere l’Associazione mediante un contributo speciale di opere, di adesione spirituale, di preghiera sono i Dirigenti su cui pesa una responsabilità specifica. Ma responsabili sono tutti, in senso concreto, anche se per un generico contributo, che sarà anche esso di opere, di preghiera, di idee, di adesione spirituale. La Fuci è indistintamente di tutti; son tutti chiamati a costruirla ed essa è quale ciascuno di noi viene facendola, con il suo interessamento, con il suo amore. È nella sua natura che viva di quel che i singoli danno; è nella sua essenza di organismo che doni ciò che a sua volta riceve da coloro cui dona. Che riceva per ridistribuire. Anche su questo vale la pena di fermarsi a pensare in questo tempo di ripresa.</p><p>Sarà un anno di lavoro intenso questo che ci sta dinanzi. Un gravare di impegni organizzativi, di molte cose che possono apparirci in disordine, se noi, con la nostra anima, non diamo loro unità e organicità; cose che possono apparire morte, se non diamo noi ad esse anima e vita. Siano pure le nostre cose le più grandi che si possa immaginare, senza la nostra adesione e il nostro amore diventeranno ancora sempre povere cose. E non sempre son cose grandi a prima vista, neppure. Perciò questo occorre adesso sentire con tutta vivezza, che, in forma di cose più o meno alte, lavoriamo per un ideale altissimo che un po’ veniamo realizzando ogni giorno ed ogni ora con l’opera nostra attiva e responsabile, lavoriamo per un ideale cristiano ed umano. Operiamo su anime e per anime in tutta la profondità del loro mistero e la grandezza del loro destino. Non dimentichiamo mai questa grandezza del lavoro nelle povere forme: questa grandezza del nostro sacerdozio di Azione Cattolica che ci avvicina a Cristo, nel Quale possiamo anche noi un poco donare la vita.</p><p><span id="mention-61" class="mention person" about="AldoMoro">Aldo Moro</span></p><h3>Il nostro Cristianesimo</h3><p><em>Moro spiega come il cristianesimo non sia un ideale chiuso e astratto né un elemento accessorio della vita ma si esprima in una connaturale apertura dell’animo umano verso il prossimo e nella testimonianza della verità. L’articolo è pubblicato in «Azione fucina», XIV, 1940, n. 39, 4 dicembre, p. 1.</em></p><p>Che la nostra vita di cristiani non sia chiusa in se stessa, ma tutta protesa verso gli altri, ma tutta sensibile per le loro più profonde esigenze di vita, non è chi non veda. Non si è cristiani sul serio, se non si ha questa sensibilità, che investe tutta la vita e l’apre verso orizzonti sempre più vasti da conquistare. La mentalità di apostolato è così connaturale al cristiano, che non c’è cristiano degno appena di questo nome che non abbia costante e viva, qualche volta addirittura ansiosa la preoccupazione di un mondo dove il fermento cristiano deve lievitare per il bene ad opera di tutti.</p><p>Ma la sensibilità non riesce sempre ad esprimersi in forme adeguate di operazione; e si riduce qualche volta, troppe volte forse, ad una velleità sterile, stanca, dove domina lo sconforto per l’incapacità di tradurre in forme espressive e concretamente efficaci il proprio amoroso interessamento per gli altri.</p><p>Povero cristianesimo stanco e sfiduciato questo, che si chiude in sé dopo aver guardato il mondo, che sembra condannato a passare accanto alla luce senza vederla.</p><p>* * *</p><p>Non abbiamo forse pensato abbastanza che l’apostolato non è cosa che si distacchi, diversa e accessoria magari, dalla nostra vita cristiana; che c’è invece una unità della nostra personalità cristiana, che resta, considerata in sé e di fronte agli altri, la stessa; e nella sua intimità, che sembra solitaria, è ricchezza di vita che s’espande; e nel suo tradursi in forme di contatto, e nel suo moltiplicarsi nell’amore per avvicinare i fratelli, in tanto vale e in tanto opera, in quanto è intimità spirituale che in tutte le forme si continua, e, nonché impoverirsi, si arricchisce ogni volta che si dona; intima ed espansiva, personale e sociale. E se è in fondo l’apostolato spiritualità viva riferita agli altri, non c’è inefficacia apparente di risultati che possa indurre a negare il valore di quella posizione di vita compiuta in se stessa e operante per vie sconosciute alla nostra piccolezza.</p><p>* * *</p><p>Si noti poi ancora. C’è una certa qual nostra autonomia di uomini che vivono il loro cristianesimo, che è quanto dire la loro vita, accanto ad altri uomini che vivono a loro volta su schemi ideali diversi, e forse senza affatto schemi ideali, la loro. C’è una nostra autonomia di uomini che fanno (com’è per ogni istante di vita) la loro esperienza, di persone, che credono, e soffrono, ed amano come gli altri. Sicché si può oscurare pure, per l’osservatore, anche solo per un momento, il presupposto ideale dal quale la nostra vita prende le mosse e verso il quale tende, sinché resti in luce, quasi sola, questa vita nostra guardata in sé, per quel che è, per quel che vale, per quel che rende. Questa vita guardata con l’attenzione ansiosa di chi cerca, e volge intorno, dovunque, lo sguardo, quasi a cercare riflessa l’ansia del suo problema nella realtà che lo circonda, specie nella realtà viva, dove affiora un’anima sofferente e debole, ansiosa e incerta, come la propria.</p><p>* * *</p><p>Non vuol dire, questo, oscurare la realtà trascendente del cristianesimo, ma solo dare il suo giusto valore e significato alla vita, che ci fu data perché fosse vita di verità, cristiana e umana. Il cristianesimo è in tanta parte per noi quale lo vediamo riflesso nel volto dell’uomo che ci ammina accanto. C’è sì, la realtà ideale; ma in questo mondo compatto di uomini che vivono insieme, ha ogni vita il valore di un dono che Iddio fa agli altri tutti, vicini e lontani. Dio si rivela nella mia vita a tutti, a me nella vita di tutti.</p><p>* * *</p><p>E allora l’apostolato è un po’ questo, la continuazione che io faccio, il compimento che io do al dono, che il Signore provvidente fa al fratello della mia vita.</p><p>Ed è questo continuare, questo compiere il dono, nel mezzo vivace che è l’io, non passivo portatore, ma attivo collaboratore del Signore nell’opera grande, che impone una responsabilità dura, che impegna in un lavoro grave. Ma dà pure vivissimo, quasi a vincere ogni sconforto, un senso di tranquillità serena. Perché è bello sentire che, nella sua grandezza, è così semplice in fondo quel che domanda il Signore a ciascuno di noi, così poco straordinario.</p><p>Nient’altro che questo in fondo: vivere la propria vita sentendola tutta nella verità, volendola tutta nella verità, in un apprezzamento fiducioso ed attento di tutte le cose in cui si concreta, umili e grandi, ché in tutto è una bontà che si rivela, è un insegnamento che si dà, è un mostrare efficace, che la vita va vissuta e sentita così. Perché il cristianesimo non è forma astratta e statica che s’inserisca in una personalità e quasi la soffochi, impedendone i movimenti, ma è un dare ad ogni sviluppo di vita, agile e pronto sempre, una dirittura che fa brillare di verità splendida tutte le cose, un’anima di bontà, una luce serena. Espressione di quella Grazia che non è meno efficace se non si vede e non si coglie distintamente, che non è meno divina se si traduce e si esprime in una bontà umana, semplice e pacata, senza nulla di straordinario al di fuori, ma così ricca di verità sublimante nella sua intimità.</p><p>* * *</p><p>Valori di cristianesimo sono valori di umanità; bontà cristiana è bontà umana. E parla l’umanità nostra pel nostro cristianesimo. Dobbiamo fare un cristianesimo umano, cioè sentire tutti interi i valori della nostra vita nel piano divino che li ha voluti e dona loro verità e li rende efficaci nel contatto con gli altri. Ai quali parla questa umanità, in cui la Grazia si compiace di trovare il suo veicolo diffusivo. E all’anima che domanda cosa valga la vita, una umana pacatezza e serenità in mezzo al dolore, risponde che c’è qualche cosa di più grande nella vita che il dolore, e che in questa luce il dolore si placa. A chi è stanco delle complicazioni infinite e delle ipocrisie, risponde una semplicità umile, schietta, una umana lealtà. A chi ha sfiducia nel trionfo della giustizia, e alla giustizia non crede, insegna il senso umano rispettoso dell’esigenza degli altri. A chi dubita che una verità possa valere e impegnare, parla la ferma fiducia per tutto quello che è vero, dovunque si mostri ed in qualunque forma. A chi teme di dissipare la propria vita portandola ad uscire da sé o affronta timido la donazione che la vita stessa, ogni momento, esige, risponde l’amore semplice che vince in umana spontaneità l’egoismo, ed esprime dall’io l’amicizia, la famiglia, lo Stato, la Chiesa.</p><p><span id="mention-62" class="mention person" about="AldoMoro">Aldo Moro</span></p><h3>Posizioni</h3><p><em>In un articolo pubblicato in «Azione fucina», XIV, 1940, n. 41, 18 dicembre, p. 1, Moro ricorda come la guerra richiami lo spirito a un più profondo esame della realtà e a un ripensamento dei problemi fondamentali della storia, e come il cristianesimo sia chiamato a rivedere le proprie posizioni e a riscoprire le sue certezze essenziali.</em></p><p>È del tutto naturale che, in questo momento di storia europea, da più parti, sia posto l’interrogativo, come siano per uscire da questa guerra che combattiamo i valori del cristianesimo. Né è mancato chi alla domanda ha creduto di poter dare affrettata ed imprudente risposta, affermando con visibile compiacimento che siffatti valori riusciranno dal conflitto certamente diminuiti. </p><p>Non è senza interesse proporsi per un momento il quesito.</p><p>Si consideri questo: che la guerra è tal fatto, con il turbamento e il dolore che reca, con la forza decisiva degli eventi, che non può non porre l’uomo, più chiaramente che mai, di fronte a se stesso e alle sue responsabilità di uomo che pensa e che vuole, che può cogliere il senso della vita e a questa dare un indirizzo di verità.</p><p>E questo ritrovarsi di fronte a se stessi, è cosa di tutti, si sia o meno impegnati direttamente; non può esservi alcuno, che abbia appena il minimo di capacità di pensare, che possa evadere, in una superficiale spensieratezza, da questo impostare e risolvere i problemi che il conflitto propone più vivi.</p><p>* * *</p><p>E son problemi di vita: gravi e seri problemi di vita, di quella individuale e di quella sociale. Problemi di vita individuale (ogni uomo è un mondo con profondità insospettate), perché ora più che mai, di fronte a fatti decisivi, sorge insistente il richiamo a valori eterni che trascendano la vita dell’individuo e le diano, benché possa essere costretta dalla sofferenza, una luminosa ragion d’essere e una riposante serenità. Problemi di vita sociale, perché nel fatto guerra il significato stesso di quella e la sua legge di divenire si presentano come problemi vivi in eccezionale rilievo. Mentre si allentano, per le contingenze, i vincoli della comunità internazionale, più si stringono i legami nell’ambito delle singole nazioni e resta, espressivo, il fatto degli uomini chiamati a vivere insieme. D’altra parte in quella stessa sfera in cui il contatto sociale sembra venir meno, non si può negare che esso si ponga pur sempre in forma di problema cui gli sviluppi storici dovranno dare soluzione. Dalle forme provvisorie del conflitto si tende a passare ad un nuovo ordine di pace, ad una nuova sistemazione di rapporti sociali in questo più vasto ambiente che tocca tutta l’umanità.</p><p>La realtà della guerra richiama dunque lo spirito umano ad una revisione di posizioni, ad un più profondo esame della realtà, ad un ripensamento dei problemi fondamentali che la realtà storica ripropone ogni giorno, vivi ed urgenti.</p><p>* * *</p><p>Il Cristianesimo non teme questa revisione di posizioni, questa meditazione più attenta sulla realtà della vita, questo ripiegarsi ansioso a coglierne, sotto la pressione di fatti incalzanti e decisivi, il valore e le direttive concrete di sviluppo. Se ne avvantaggia anzi. Come verità che solo un rifiuto di considerazione o un esame superficiale può giungere a negare, essa vuole anzi questo porre in luce che una considerazione spassionata e profonda determina. Il Cristianesimo teme solo il giudizio superficiale o in mala fede che condanna senza conoscere, che nega senza sapere.</p><p>Che si parta da un esame del dogma e della sua immediata derivazione di direttiva morale, o che si prendano invece le mosse dalla vita, che pone ogni istante problemi che afferrano la mente e il cuore, non conta gran che, in fondo. Se sarà la più attenta meditazione del tempo di guerra in questa seconda forma, più frammentaria e indiretta, non sarà essa perciò meno feconda di luce chiarificatrice.</p><p>In fondo l’interrogativo dell’ora, è un domandare che cosa sia e che cosa valga la vita, che cosa la faccia degna d’esser vissuta, se e come il dolore possa essere superato, se vi sia, oltre l’egoismo, l’amore.</p><p>E in tutto questo immenso campo d’indagine (c’è qui tutta la tensione della vita umana che cerca) il Cristianesimo ha magnifiche, confortanti certezze che ridonano la fiducia. Magnifiche certezze che la vita impostano su basi salde, che le danno luce e vigore di sviluppi. Un Dio creatore, provvidente e amoroso, che esprime da sé ogni vita e l’ama e la conduce verso il bene; un Dio che si fa uomo per redimere dal male che l’uomo libero ha posto in un mondo ordinato e buono; una Comunione dei Santi che la vita richiama verso la sua esigenza profonda di unità; la sublimazione di ogni esistenza nel contatto con il proprio assoluto Principio. Queste le certezze del Cristianesimo, che si danno, magnifico dono, a chi cerca.</p><p>* * *</p><p>Noi amiamo vedere gli uomini che cercano la luce della verità; amiamo vederli così sempre, benché sembri talvolta, il loro, atteggiamento d’indifferenza passiva, o, peggio, di negazione recisa; sicché, rifiutata la luce, sembra costruirsi, povera e debole costruzione, nelle tenebre e sulla sabbia. Amiamo vederli così, sentire anche un istante solo il dubbio che è principio di chiarezza, il vuoto che richiama, con ricerca ansiosa, alla pienezza della vita. Amiamo vederli così, soprattutto in quest’ora seria, nella quale son degni di vivere solo uomini seri e pensosi. E possiamo vederli cercare, questi fratelli, con serena fiducia, perché crediamo nella grandezza e nella forza di convinzione della verità, perché crediamo in un Dio che non conduce di lontano, ma interviene, con tatto delicato e amoroso, in ogni spirito, che cerca la propria strada. Perché crediamo a Cristo che è via, verità, vita.</p><p>* * *</p><p>La nostra fiducia non è fatta di abbandono. Non è per noi, che lottiamo per una corona incorruttibile, il riposo e l’indifferenza.</p><p>La nostra fiducia dev’essere, come sempre, operante: abbiamo anche noi qualche cosa da dare. Né la certezza di una Grazia efficace, né la speranza che l’umanità sappia cercare da sé la via di verità fermano l’opera nostra. Ch’è lavoro concreto, ch’è approfondimento di vita nei suoi valori cristiani ed umani in noi, ch’è partecipazione in forma di preghiera a questa conquista cristiana del mondo che aspettiamo. Perché l’invigorimento e approfondimento della vita cristiana in noi renda il Cristianesimo, che non è senza di noi, a sua volta, più forte e sicuro nella sua opera efficace per la ricostruzione del mondo.</p><p><span id="mention-63" class="mention person" about="AldoMoro">Aldo Moro</span></p><h3>Premessa</h3><p><em>Moro riepiloga e introduce i contenuti e gli intenti di un libretto sulle iniziative delle Conferenze di san Vincenzo, destinato a quanti, tra i più giovani, vi si accostano per la prima volta: Associazioni Universitarie di A.C.I. (a cura delle), </em>Le Conferenze di S. Vincenzo de’ Paoli<em>, Roma, Editrice Studium, 1940, pp. 1-3.  </em></p><p>Già da lungo tempo si era avvertita nell’attività caritativa delle nostre Associazioni, che si compie nella forma prevalente delle Conferenze di S. Vincenzo, l’esigenza di una pubblicazione che preparasse alla comprensione di questa splendida forma di attività caritativa e ne accompagnasse poi lo svolgimento. Una lacuna era già nella difficoltà di trovare tradotti in buona e moderna lingua italiana i Regolamenti della Società di S. Vincenzo de’ Paoli ed anche nella struttura, troppo pesante, per un giovane, di questi. Ma c’era dell’altro. Nell’avvicinare al delicato lavoro della S. Vincenzo dei giovani, talvolta dei giovanissimi studenti, sembrava necessario, perché sorgesse una comprensione amorosa a rendere feconda la bellissima attività, che la Conferenza fosse fatta sentire come cosa viva e buona proprio per un giovane, quale piena attuazione di vita cristiana e magnifica esperienza costruttiva da fare proprio in quest’età: la più ricca, la più efficace preparazione a quel domani, cui si rivolge, in una ansiosa vigilia di lavoro, l’attività educativa della Fuci. E non genericamente di giovani si trattava, ma di studenti, che avevano bisogno perciò di sentire la S. Vincenzo tutta aderente alla loro qualità e alle condizioni di vita che ne conseguono.</p><p>A queste esigenze hanno inteso soddisfare le Associazioni Universitarie di Azione Cattolica Italiana con il prendere l’iniziativa di questa pubblicazione, che è stata condotta a termine con la benevola generosa collaborazione di illustri amici del movimento, cui va rinnovato qui un vivissimo grazie. Con tale lavoro si è inteso pure di venire incontro a tutte le Conferenze di S. Vincenzo studentesche, nelle quali è da pensare che i medesimi bisogni si siano presentati.</p><p>* * *</p><p>Nel piano elaborato per il volumetto, che oggi vede la luce, è prevista una prima parte in cui, con la necessaria aderenza alla situazione spirituale del mondo di oggi, si tratti della carità in generale, con un riferimento specifico alle esigenze del giovane studente. Una raccolta dei brani più significativi del Vecchio e Nuovo Testamento, dei Padri e Dottori della Chiesa completa questa parte che ha carattere, pur nella brevità determinata dal fine della pubblicazione, d’impostazione generale.</p><p>Si passa nella seconda parte a guardare più da vicino la Conferenza di S. Vincenzo, come forma di attività caritativa particolarmente adatta all’epoca presente ed all’anima del giovane. La rapida incisiva delineazione di Augusto Baroni<sup><a href="#footnote-252" id="footnote-ref-252">[251]</a></sup> viene completata da alcune esperienze vissute da nostri compagni ed espresse nella forma più semplice ed immediata. Gli estratti di brani di circolari danno poi una chiara idea dello svolgersi del lavoro della S. Vincenzo, senza affatto esaurirsi in un arido schema organizzativo.</p><p>Infine una moderna traduzione dei brani salienti del Regolamento, dovuta alla cortesia della Prof. Anna Maria Ferrero<sup><a href="#footnote-253" id="footnote-ref-253">[252]</a></sup>, permette una conoscenza rapida di quanto è essenziale sapere della struttura organizzativa e delle finalità della Società.</p><p>* * *</p><p>Con il preparare questo opuscolo, informativo e formativo sulla S. Vincenzo, ci siamo proposti di rendere più cosciente, più sentita, più aderente alle condizioni personali di vita, più capace di costituire una solida viva preparazione al domani l’attività caritativa delle nostre Associazioni. Ora confidiamo che queste finalità, nell’adesione cordiale di coloro cui è diretta la nostra fatica, siano raggiunte nel modo più pieno, anche come un contributo di non scarsa importanza alla ricostruzione cristiana ed umana del mondo. La quale non può compiersi altrimenti che in una rinnovata vita di amore cristiano, quale la Conferenza di S. Vincenzo, nella sua costruttiva esperienza, vuole insegnare al giovane, perché sappia in questo spirito superare con slancio le barriere delle classi e delle posizioni sociali, per raggiungere l’altro, il lontano, il diverso, come un fratello caro cui ci si avvicina con anima di amore.</p><p><span id="mention-64" class="mention person" about="AldoMoro">Aldo Moro</span>			Roma, festa del S. Rosario<sup><a href="#footnote-254" id="footnote-ref-254">[253]</a></sup>, ottobre 1940-XVIII</p><h3>Le giornate per dirigenti</h3><p><em>Su «Azione fucina», XIV, 1940, n. 42, 27 dicembre, p. 4 Moro invita a un incontro di formazione spirituale e culturale, in sostituzione della consueta settimana di studio, sospesa a causa della guerra, i dirigenti della Fuci, auspicando da parte loro serietà e comprensione del grave momento storico. </em></p><p>Nei giorni 4, 5, 6 di gennaio i Dirigenti delle Associazioni e dei Segretariati sono convocati a Roma per partecipare a giornate di formazione spirituale e culturale. Le quali sostituiscono quest’anno, in ossequio alle superiori disposizioni circa le vacanze natalizie nelle Università, il più vasto tradizionale incontro della Settimana di Studio di cui queste giornate vogliono assolvere, sia pure con mezzi ridotti, la funzione che è di fondamentale importanza nella vita della Fuci. Qui infatti vengono proposti per la prima volta alla considerazione dei Dirigenti i più importanti temi di studio che dovranno poi formare oggetto di esame durante l’anno nelle singole Associazioni e nei Segretariati, mentre il programma è completato da temi generali di formazione con particolare riguardo alle esigenze dei Dirigenti. Questa parola va intesa ancora una volta in senso largo, sicché sono invitati a partecipare alle Giornate tutti coloro che comunque si interessano in modo attivo della vita della Fuci e si preparano, con un particolare approfondimento spirituale e culturale, a dare generosamente un’attività speciale per lo svolgimento di questa. Se in ogni caso la Settimana di Studio, adunanza di persone più preparate, sensibili e responsabili, assume un tono serio e raccolto, particolarmente questo tono deve avere la manifestazione di quest’anno che si svolge in circostanze particolarmente serie. D’altra parte il programma intensificato per il minor tempo disponibile richiederà probabilmente qualche sacrificio ai partecipanti, sacrificio che confidiamo essi siano per compiere generosamente. Si tratta di questo: fare in tempo minore un lavoro intenso e fecondo come quello degli anni scorsi, in modo che non manchi alla vita della Fuci quest’anno la necessaria ricchezza di direttive spirituali e culturali. Per questo gioverà richiamare ai partecipanti la responsabilità che essi, rappresentanti delle Associazioni, assumono di fronte ai compagni per i quali si raccolgono a studiare e pregare; come pure gioverà aver presente l’unità del programma di studio e di preghiera che la Fuci propone, sicché lo studio sia vissuto come preghiera e questa sia il consolidamento interiore e la conquista personale delle idee acquisite man mano, che in essa trovino il loro saldo organico e si facciano, com’è nell’intenzione, pienamente aderenti alla vita che devono dirigere.</p><p><span id="mention-65" class="mention person" about="AldoMoro">Aldo Moro</span></p><p>1941</p><h3>Epifania</h3><p><em>Dopo aver illustrato il significato della solennità dell’Epifania, Moro ne interpreta il contenuto teologico, esaltando il valore del cammino spirituale del cristiano. L’articolo è pubblicato in «Azione fucina», XV, 1941, n. 1 [rectius: 2], 1° [rectius: 8] gennaio, p. 1.</em></p><p>La manifestazione del Signore, che nell’Epifania siamo chiamati a ricordare, non è cosa che si concluda in un luogo e in un tempo determinati.</p><p>È cosa invece di tutti i tempi e di tutti i momenti di ogni vita; da che l’interesse attuale e vivo per ogni cristiano del ricordo e la necessità del ripensamento.</p><p>L’Epifania del Signore è rivelazione al mondo del Verbo Incarnato disceso tra i suoi che non dovevano riceverlo; rivelazione miracolosa a persone lontane che di lontano vengono a cercare; che una luce dall’alto guida nel cammino difficile, quasi ardore di una fede che parta dall’intimo dell’anima e nell’intimo viva. Persone le quali vanno per un lungo cammino che si ferma dove meno era umanamente pensabile che esso dovesse terminare, dinanzi a una debolezza umana di bimbo appena nato tra lo squallore di una miseria senza nulla. Nessuna sovranità apparente. Ed essi, prostratesi, L’adorarono. Il lungo cammino è terminato dinanzi alla piccolezza e alla miseria; dinanzi a questa, non allo splendore, l’atto di fede si è espresso in atto di adorazione amorosa. L’uomo ha scoperto Dio venuto vicino a lui per lui; occorreva ch’Egli si manifestasse; come pure che si venisse di lontano, fra stenti, a cercarlo e adorarlo. E occorreva che tutti gli uomini, i più diversi, venissero nella fraternità di una luce sola che guida, verso una stessa meta, venissero insieme a riconoscere ed adorare. Tutti gli uomini, benché sembrassero lontani ed esclusi da una chiamata, che aveva fatto l’orgoglio di un popolo.</p><p>* * *</p><p>La rivelazione del Signore continua, dicevamo, per tutti i tempi; è rivelazione per tutti gli uomini singoli e per tutte le comunità di popoli. Come continua nei tempi la luce che investe uomini e popoli e li conduce; per cui il riconoscimento e l’adorazione è fatto collaborativo tra l’uomo e Dio. A Questo spetta di dare tanto indirizzo, che conduca per strade forse difficili al punto dove, insospettata, è la fonte e il principio della vita. All’uomo spetta di farsi illuminare, di seguire il cammino tracciato, benché sia tutto scuro intorno e la luce brilli in un punto solo, verso una meta nuova nella quale è quello che solo è essenziale. All’uomo spetta di dare il suo riconoscimento di amore una volta giunto dove la luce, concentrandosi, indica la presenza di Dio.</p><p>* * *</p><p>Che cosa dice alla nostra sensibilità di uomini moderni, di cristiani del tempo di oggi, la festa dell’Epifania del Signore? C’è, sembra, nella vita moderna un disorientamento che porta ad una revisione critica di posizioni di pensiero che vogliono essere direttive di vita e nella vita invece manifestano la loro insufficienza; c’è, si dice ripetutamente da più parti, una ricerca, che giunge talvolta alla passione e all’angoscia, di valori veri, eterni, che non ingannino, che non sopraffacciano, ma la vita spieghino in tutta la sua interezza; vita di gioia piena e pura e vita di dolore, vita di grandezza nella forza del pensiero che conquista a verità e dell’amore che conquista le cose e la vita; vita di debolezza con mille limiti immanenti, che solo l’umiltà accetta, e solo un riferimento al trascendente possono superare in una alta forma collaborativa con il divino; se c’è un principio di ricerca e difficoltà di cammino, desiderio di luce e oscurità sulla propria strada. Se tutto questo è vero, è una consolante certezza questa, che un Dio si manifesta nelle forme più sensibili, anche se più sconcertanti, e c’è una luce che guida nel cammino verso di Lui. Occorre e basta accettare la luce e percorrerlo intero questo cammino, benché sembri duro e lungo, benché possa perdersi per un istante la fiducia nella luce che conduce alla meta, benché questa possa sembrare troppo povera cosa per dar soddisfazione ad esigenze così grandi, che si manifestano nel tumulto di una vita complicata. Sarà quel Bambino, sarà questa realtà indefinita che ogni vita sente e coglie, nella quale vorrebbe, per un misterioso pressante bisogno, sprofondarsi, senza distintamente sapere se questo potrà essere utile per costruire davvero, sarà questo che potrà dare la vita?</p><p>Perché è la vita, sola e tutta la vita, che in fondo si cerca di possedere; e il problema è tutto qui: se basti per possederla chinarsi umilmente adorando di fronte a un divino così povero e nudo; se basti questo Dio che si rivela e penetra così umile dolcezza nei cuori a dare loro ciò di cui essi hanno bisogno.</p><p>E la certezza confortante è questa: che Dio basta alla propria causa, che c’è una luce che guida nel cammino verso di Lui; che c’è una umiltà di riconoscimento e una fede profonda, per cui, prostratisi adorando, la vita che si cercava, si possiede.</p><p>* * *</p><p>Questo primo punto si compie in un altro: quello che è, è come esigenza; benché si possa rifiutare la luce e rifiutare l’adorazione, c’è una chiamata per tutti a fare questo cammino verso un Uomo-Dio fuori del quale non c’è salvezza. Il cammino verso Dio e verso la vita passa necessariamente di qui. Una chiamata che rappresenta l’ideale direttivo dello svolgersi della storia. Una chiamata che si esprime nella forma più immediata e intelligibile all’uomo in un bisogno di chiarezza, di compostezza, di verità tranquillante; un’aspirazione vaga verso quello che è buono, o che è bello in cui si può riposare. E la chiamata resta, benché il bisogno che l’esprime soggettivamente possa essere soffocato e alla vita possa darsi tutt’altro indirizzo; benché si possa fare il cammino fino alla fine, senza credere poi che proprio da quella povera realtà che si tocca venga la salvezza.</p><p>Camminare e faticare, cioè, e giungere alla luce, senza assorbirla, alla vita senza volerla possedere.</p><p>La chiamata resta come una irrigettabile [sic] esigenza della vita di tutti insieme: direttiva e ammonimento che non si rivolge a ciascuno per sé solo, ma a tutti per tutti. Per cui il cammino può essere fatto e deve essere fatto insieme; per cui quel tanto di luce che posseggo nella mia vita deve essere partecipato a chi cammina vicino, che ha forse meno chiarezza e forza di me.</p><p>E c’è un’ultima consolante certezza: che gli uomini verranno ad adorare; gli uomini e i popoli. Se non avessimo questa certezza che gli uomini crederanno alla verità e saranno buoni o più buoni, se non potessimo sperare e aspettare questo giorno che si avvicina e si conquista in ogni giorno, se non sentissimo come un impulso magnifico al lavoro questa cattolicità della verità e della bontà da costruire intorno al Dio venuto e rivelatosi uomo (la Chiesa è continuità dei popoli adorante), non avremmo più fiducia nella vita né forza per il lavoro. Ma crediamo noi invece a questo come cosa da costruire insieme con Dio. E sentiamo in questa esigenza il principio di unità di tutta la realtà umana; unità intorno a uno stesso Dio e a uno stesso Redentore che tutti, in ginocchio, adorino.</p><p><span id="mention-66" class="mention person" about="AldoMoro">Aldo Moro</span></p><h3>Introduzione</h3><p><em>Moro introduce i contenuti di un volume sulle attività religiose, culturali, formative e organizzative della Fuci. Di ciascuna segnala le peculiarità, le modalità di svolgimento e gli obiettivi. Il testo compare in </em>Le attività delle<em> </em>Associazioni Universitarie di A.C.I. Anno Accademico 1940-1941-XIX<em>, Roma, Tipografia Poliglotta «Cuore di Maria», 1941, pp. 5-16.</em></p><p>Questo opuscolo per la presentazione delle attività delle Associazioni Universitarie di Azione Cattolica per l’Anno Accademico 1940-41 è stato curato dalle Presidenze Centrali, per fornire ai Gruppi una guida nello svolgimento sopratutto delle attività culturali e formative. I temi proposti allo studio per quest’anno vengono qui illustrati in schemi volti a dare un chiarimento del significato, del valore, della portata dell’argomento proposto, come un indirizzo base che renda, nel lavoro concreto delle Associazioni, più agevoli e fecondi gli sviluppi dello studio. A questo scopo servono pure le poche indicazioni bibliografiche che seguono i vari schemi. Agli amici del nostro movimento che hanno cortesemente collaborato in questo lavoro è doveroso esprimere anche in questa sede un vivissimo ringraziamento.</p><p>L’opuscolo di presentazione delle attività della Fuci viene inviato anche quest’anno a tutti gli organizzati, come un richiamo al dovere, che tutti hanno, di uno studio personale e profondo, che è il solo mezzo per rendere veramente efficace il lavoro culturale delle Associazioni.</p><p>Le poche pagine che seguono contengono una breve indicazione delle attività che la Fuci ha in programma per questo Anno Accademico; vengono cioè qui prospettate tutte le attività, non soltanto quelle culturali cui sono dedicati gli schemi. È una innovazione questa di fronte alle analoghe iniziative degli anni scorsi; novità che si è creduta utile sopratutto per una ragione di ordine spirituale, affinché le attività culturali risultassero meglio centrate, com’è nell’essenza del nostro programma, fra tutte le altre che la Fuci propone. Senza di che la nostra attività culturale perderebbe il suo carattere proprio e il suo più profondo significato. Perché, ancora, restasse riaffermata, in questa breve esposizione del nostro programma unitario, l’essenza profondamente religiosa del nostro lavoro. Infine per una ragione di ordine pratico che ha la sua importanza; per rendere cioè più comprensibile a coloro che solo adesso entrano nella organizzazione il programma della Fuci, che, visto fuori della sua caratteristica unità, perde tanto del suo significato.</p><p>Attività religiose</p><p>L’essenza della Fuci è religiosa. Corpo squisitamente sociale per natura la Fuci è centrata nel grande Corpo Mistico della Chiesa, del quale vuol vivere la vita di grazia che scaturisce dal Cristo, il Capo del Corpo. Vuol viverla nella vita dei suoi singoli membri, di cui promuove perciò la formazione; intensa e piena vita cristiana di ciascuno che è presupposto ineliminabile della piena vita cristiana del Corpo sociale della Fuci. Del quale è chiamata a far parte, in una spirituale presenza, tutta l’Università Italiana, che la Fuci intende rappresentare, di cui essa vuol costituire davvero l’anima religiosa. Espressioni concrete di questa vita religiosa della Fuci sono sopratutto la S. Messa Universitaria, la partecipazione alla vita liturgica, la Pasqua Universitaria.</p><p>Nella prima, atto massimo della vita della Chiesa, è tutta l’Università che si raccoglie per partecipare all’offerta rinnovata dell’Uomo-Dio; per completare quest’offerta nella offerta di se stessa. Alla S. Messa son presenti tutti gli Universitari, anche non iscritti alla Fuci; presenti almeno perché rappresentati spiritualmente dai loro compagni. La Fuci vive in questo, nella più alta tensione, la sua vita apostolica.</p><p>La recita di Prima, e, quando sia possibile, la recita delle altre Ore, compiono la partecipazione della Fuci alla vita liturgica, alla quale vuole educare, attraverso una comprensione sempre maggiore, un complesso di altre attività della Fuci. La preoccupazione della vita liturgica è al primo piano, anche come mezzo altamente educativo ad una sensibilità sociale che la Fuci tende con tutte le sue forze a creare.</p><p>Nella Pasqua Universitaria è ancora tutta l’Università che, attraverso l’attività apostolica della Fuci, è chiamata a rimeditare, in un breve corso di esercizi, i fondamentali valori religiosi della vita ed a ricevere dalle mani stesse degli Ecc.mi Vescovi il Santo Precetto<sup><a href="#footnote-255" id="footnote-ref-255">[254]</a></sup>.</p><p>Attività culturali</p><p>Le attività culturali costituiscono una parte assai importante della vita della Fuci.</p><p>Verità circa la vita universitaria; una verità unitaria che sia la sintesi ed il compimento delle verità particolari alla cui conquista conduce lo studio di facoltà; sintesi di verità e perciò verità essenziale e vitale, che non sia mai estranea alla vita, che ad essa anzi sia sempre sensibile; che ad essa serva. Verità essenziale che si riflette in una illuminazione delle singole verità scientifiche che lo studente conquista e che saranno domani il corredo culturale della sua attività di professionista; mentre, d’altra parte, segna indirizzi precisi di vita morale con riferimento alla futura attività pratica della professione.</p><p>Così il culmine del lavoro culturale della Fuci è certamente il Corso di religione, a carattere nettamente universitario per l’approfondimento scientifico dello studio. Esso risponde all’esigenza di una seria e chiara impostazione dogmatica degli argomenti fondamentali della fede, pur tenendosi conto delle finalità formative cui detto studio deve servire. Anzi è da notare proprio una tipica esigenza di vedere connessi i due momenti e di tenerli sempre costantemente uniti. Perché proprio si vuole che ogni direttiva di vita morale scaturisca limpidamente da una posizione dogmatica; sicché il domma sia fatto sentire nella sua feconda vitalità e la dottrina morale scaturisca dal fondamento dogmatico con immediata naturalezza.</p><p>A questo interessante criterio risponde una nuova direttiva nello studio religioso della Fuci, il cui nuovo programma quadriennale, a partire da quest’anno, non propone un corso speciale sulla morale cristiana, ma ne svolge la trattazione man mano che se ne presenti l’opportunità in relazione a prese di posizione in sede dogmatica.</p><p>Lo studio filosofico, attuato in corsi generali per tutti gli iscritti o in particolari Settimane filosofiche presso le diverse Università, tende a porre i fondamenti razionali più utili per una comprensione piena dei problemi propriamente religiosi. D’altra parte esso costituisce, insieme allo studio religioso, il fondamento degli stessi Gruppi di studio di facoltà, che implicano una valutazione dal punto di vista della dottrina e della morale cristiana, e quindi su di un piano generale di intuizioni della vita, di argomenti scientifici di facoltà o di problemi di vita inerenti alle diverse attività professionali. Di fondamentale importanza poi l’altra funzione dello studio filosofico, di far superare cioè agli studenti delle varie facoltà il limite, talvolta troppo angusto, del loro studio, e di renderli sensibili ai problemi generali della vita, in una comprensione intelligente dei quali può avere adeguato sviluppo l’umanità di ciascuno.</p><p>Ai Gruppi di studio ed alla loro fondamentale funzione si è già accennato. Da notare in particolare che questa non può essere di esaurire tutti i problemi di scienza e di moralità che possono interessare per ogni ordine di studi e per ogni attività professionale; ma l’utilità resta fondamentale per la mentalità che un tale studio crea, per il metodo che esso riesce a dare, preparando così e supponendo sviluppi di studio personali, che del resto sono indispensabili in ogni ordine di attività culturale della Fuci e non in questo soltanto.</p><p>Ad un lavoro di approfondimento filosofico, ma fatto con maggior larghezza e vivezza, corrispondono le attività culturali di carattere generale che hanno espressione nelle prolusioni e relazioni generali in sede di Convegni regionali o nazionali, ma che possono essere tenute anche in sede di Associazione o di Segretariato su questi stessi temi proposti dal Centro o su altri opportunamente scelti.</p><p>Lo studio di problemi di vita della Chiesa, che assorbe quest’anno, riportandolo in un campo più vasto, il tradizionale studio di Missioni, vuol essere la forma tipica, benché non esclusiva, di interessamento della Fuci alla vita totale della Chiesa, vista nel piano delle esigenze storiche di adeguazione a quei caratteri ideali che la contrassegnano propriamente. Modo tipico d’interessamento, perché conforme alla caratteristica vita intellettuale dell’ambiente universitario e che si concreta in un contributo dato alla risoluzione di problemi di fondamentale importanza nella vita della Chiesa. Tale studio ha ad oggetto, quest’anno in sede solo d’impostazione generale, ed in seguito certo in aspetti particolari e concreti, i problemi delle Missioni (cattolicità), dell’unione delle Chiese dissidenti (unità), dell’Azione Cattolica (santità).</p><p>Attività formative</p><p>Queste tendono a portare sul piano immediato della vita, in forma di concreta direttiva, il possesso di verità, che fondamentalmente nello studio religioso, ma un po’ in tutte le attività culturali, si è andato acquistando. Operano in questo senso gli Esercizi spirituali chiusi, organizzati, dove sia possibile, anche sul piano regionale e nazionale, esercizi minimi aperti, meditazioni opportunamente distribuite, adunanze formative caratterizzate da una interessante forma collaborativa con relazioni e discussioni; adunanze su temi di capitale importanza nella vita del giovane, secondo un programma organico annuale formulato in relazione al «Tema comune» dell’Azione Cattolica Italiana. Fondamentale il Gruppo del Vangelo già in atto nella quasi totalità dei Gruppi costituiti.</p><p>È utile avvertire come tutte queste attività formative siano caratterizzate da una perfetta aderenza alle condizioni di vita degli studenti e all’esigenza di una formazione specifica alla professione di domani. Questo lavoro tendente a indirizzare ogni anima verso una piena realizzazione della verità si compie nel contatto personale di ciascun Assistente con i suoi giovani. È il Sacerdote che opera allora, seguendo con interessamento vivo e affettuoso gli universitari nelle posizioni di vita in cui vengono a trovarsi, compiendo l’opera di formazione fatta in un piano generico con un indirizzo personale sensibile alle esigenze specifiche e assolutamente originali di ciascuno. Preoccupazione questa di una fraterna assistenza spirituale a tutti i compagni che è pur viva in ogni aderente; ciascuno dei quali è affettuosamente pronto a porre a disposizione di tutti il proprio patrimonio di esperienze di vita spirituale e a sostenere tutti, senza poco simpatiche ostentazioni, in uno spirito di cristiana semplicità, con l’esempio della sua vita di bontà, ricercata e realizzata anche in funzione di questo suo valore sociale. È qui una tipica espressione di quella cristiana carità che caratterizza la Fuci in quanto associazione e che è certo uno dei valori massimi della sua vita. E lo spirito sociale che si coltiva in questo lavoro fatto in comune, per un fine comune di bontà da realizzare in tutti e per tutti, è anche un efficace insegnamento per l’esperienza sociale più vasta cui la Fuci chiama con il suo apostolato e per quella necessaria della vita professionale. Senza che, naturalmente, questo conduca ad una trascuranza dei valori della personalità, la quale appunto in questo efficace lavoro in comune si tende a formare nella sua pienezza.</p><p>Attività per l’ambiente esterno</p><p>Così il lavoro della Fuci si compie in forme di particolare aderenza all’ambiente esterno, quello universitario sopratutto e poi largamente ancora tutto l’ambiente sociale, che nel suo significato religioso è Chiesa. Non è un contatto frammentario e quasi accidentale; è nell’essenza profonda della Fuci invece di allargare il suo orizzonte, di non essere un circolo chiuso, di farsi sensibile e vibrante per tutta la vita umana e religiosa che si svolge di fuori. Così essa organizza e pone largamente a disposizione dei compagni Universitari, cui vuol bene quali che ne siano le intuizioni di vita, la S. Messa Universitaria e la Pasqua Universitaria. Un invito all’Università che riconosca i supremi valori della vita e si pieghi al Signore in un atto di adorazione amorosa. Così vengono preparati per le Università i Corsi di cultura religiosa e filosofica, perché l’atto religioso sia fatto di convinzione profonda e in bella coerenza con le idee professate da persone che hanno appunto compito di pensare e di avere idee chiare e precise. Così si compie quotidiano silenzioso il lavoro di apostolato individuale nell’Università cui la Fuci prepara ed al quale richiama con sollecitudine ansiosa ogni momento; come alla espressione più alta del proprio vivere cristiano, della propria fede e del proprio amore.</p><p>Da ricordare infine le Conferenze di San Vincenzo che portano l’Universitario a contatto con le altre classi sociali in uno spirito di fraternità cristiana; contatto altamente educativo alla vita di domani, che sarà squisitamente sociale, e già oggi fecondo come atto di vita realizzante la pienezza dell’amore.</p><p>Organizzazione interna</p><p>Perché la Fuci possa compiere il proprio complesso lavoro di formazione e di apostolato è necessario che essa abbia una organizzazione, sul piano diocesano come su quello nazionale; organizzazione che importa una ordinata distribuzione di compiti ai Dirigenti, un ordinato svolgimento delle attività. Particolari espressioni di questa organizzazione sono le attività per la formazione dei Dirigenti che si attuano sul piano diocesano, di zona e nazionale; i Convegni variamente distribuiti secondo opportunità; il Congresso Nazionale che è l’atto massimo della vita unitaria della Fuci e il più vasto mezzo di formazione e di affiatamento.</p><p>Compito importantissimo dell’organizzazione è poi la cura della stampa, innanzi tutto del giornale settimanale ufficiale “Azione Fucina”, che vuol essere organo di formazione e di cultura adatto alla mentalità dello studente universitario e capace di soddisfare le esigenze spirituali dei giovani più pensosi anche fuori dell’organizzazione della Fuci. Accanto alla stampa saltuaria di organizzazione, diretta a fiancheggiare il lavoro dei Gruppi, abbiamo una complessa attività editoriale, diretta a promuovere pubblicazioni utili, non aventi carattere periodico, sul piano culturale e formativo; anche qui con piena aderenza alle esigenze e alla mentalità dell’ambiente universitario.</p><p>Attività di appoggio all’Azione Cattolica Italiana</p><p>In sede diocesana come in sede nazionale la Fuci ha dato e continua a dare in tutte le possibili forme il suo appoggio e la sua collaborazione alle attività poste in opera dall’ACI su di un piano generale e impegnanti perciò tutte le organizzazioni. Particolarmente sensibile il contributo dato alla giornata missionaria, a quella per l’Università Cattolica, all’altra per il quotidiano cattolico.</p><p>Questo, nelle grandi linee, il programma che la Fuci tende ad attuare quest’anno, come un contributo anche, benché possa sembrare modesto, alla risoluzione del travaglio spirituale di quest’ora. Questo lavoro la Fuci si studierà di portare a termine compiutamente mediante la dedizione generosa di tutti, Dirigenti ed iscritti, con l’aiuto del Signore. Al Quale chiediamo di benedire e rendere fecondo questo lavoro per noi, per i compagni, per la Patria.</p><p><span id="mention-67" class="mention person" about="AldoMoro">Aldo Moro</span></p><p>Presidente del Consiglio Superiore</p><p>19 gennaio 1941-XIX</p><h3>Studio dell’organizzazione. La Fuci di fronte alla vita</h3><p><em>Moro spiega in che modo la Fuci, da un lato, risponda alle esigenze proprie dello studente universitario e, dall’altro, contribuisca alla formazione intellettuale del giovane, preparandolo alla vita adulta. Il testo compare in </em>Le attività delle Associazioni Universitarie di A.C.I. Anno Accademico 1940-1941–XIX<em>, Roma, Tipografia Poliglotta «Cuore di Maria», 1941, pp. 158-164.</em></p><p>Uno degli argomenti di cui più si parla nella Fuci è questo della sua aderenza alla vita; e quale ne sia l’interesse vivo è tanto evidente, che occorre appena metterlo in rilievo.</p><p>La Fuci è certamente un organismo sociale educativo, squisitamente formativo, se pure definirla in questo modo sarebbe certo inadeguato, ove non si ponesse in rilievo che tale formazione si realizza in una concretezza di vita sociale a carattere religioso, dalla quale scaturiscono fondamentali valori di formazione. Ora è certo che la Fuci non potrebbe pretendere di assolvere la missione che la Chiesa le ha affidata di fronte al mondo universitario, se non avesse una intelligente aderenza alla vita che appunto vuol dirigere mediante la formazione che essa dà agli universitari cattolici. E se pensiamo che questa formazione riguarda sì l’età universitaria, ma come una preparazione alla «vita» di domani, vita professionale, ma anche vita di «uomini» nel senso più largo della parola, e quindi familiare e sociale, si capisce come questa posizione della Fuci di fronte alla vita non si presenti solo come aderenza alle esigenze che la vita universitaria presenta nel momento in cui, per così dire, su di essa si esplica l’opera di formazione, ma pure come aderenza alle esigenze della vita umana nel senso più largo della parola, alle quali la Fuci, se non vuol fallire ai propri compiti, deve soddisfare. Certo i due momenti (aderenza alle esigenze della vita e dell’anima universitaria; aderenza alle esigenze che la vita umana – professionale, famigliare, sociale – presenta) sono strettamente connessi. Nell’anima dell’universitario, che a questa vita di uomo si prepara, non possono non presentarsi, sia pure in modo confuso, queste esigenze che saranno concrete domani. Quello che domani sarà dovere da compiere, si pone oggi come dovere di preparazione, che la formazione educativa della Fuci deve permettere di adempiere.</p><p>Cerchiamo di distinguere i due momenti, l’oggi e il domani, e di cogliere dell’uno e dell’altro le esigenze, per stabilire se e come la Fuci ad esse soddisfi con il suo programma ed il suo metodo di lavoro. Lo studio può avere, soprattutto in sede di discussione, un andamento critico, allo scopo di stabilire una adeguazione sempre più perfetta dell’attuale organismo della Fuci alle esigenze per cui essa è nata e vive.</p><p>A) Il giovane universitario ha bisogno di una formazione, di una educazione, che riconduca sul piano della vita il suo studio universitario, che della vita non gli parla ed alla vita non lo prepara. Questa prima esigenza della vita universitaria largamente intensa [intesa] può essere così colta: l’esigenza proprio di una educazione in senso vasto generale, di una educazione, se così vogliamo dire, umanistica e culturale, che compia l’opera della famiglia e della scuola media, ma con ben altra chiara coscienza delle esigenze cui si deve soddisfare, ma con ben altra partecipazione responsabile (la libertà e responsabilità sono caratteristiche della vita universitaria) di colui che la formazione riceve, con ben altra esperienza di vita concreta, senza della quale, in un momento di così curioso e vivace contatto con la realtà della vita, ogni insegnamento, perché astratto, resterebbe infecondo.</p><p>Proprio in questo momento, in forma acuta, si presenta una crisi che pone in discussione le esperienze passate e le direttive di vita passivamente acquisite, mentre si fa vivo il bisogno di una comprensione nuova, più personale e profonda, della vita. D’altra parte lo studio specializzato di facoltà, non soddisfacendolo, acuisce ancora questo bisogno e più distintamente conduce verso quella ricerca di unità e di direttiva della vita, che solo una meditazione personale fuori della facoltà può determinare.</p><p>Che queste esigenze non siano presenti in alcuni, magari pure in una massa, non conta; o conta solo come problema di apostolato che conduca altri a sentire esigenze che è naturale e necessario sentire. Quando parliamo di aderenza alla vita, intendiamo aderenza alla vita reale, umana, vera, non alle deviazioni o alle lacune che possono sempre presentarsi.</p><p>Questa fondamentale esigenza si specifica in una esigenza triplice: intellettuale, formativa in senso stretto, di esperienza di vita.</p><p>a) intellettuale, nel senso di una ricerca indispensabile di verità assoluta, essenziale, integrale, che sia il compimento e il coronamento di verità particolari, quali sono quelle apprese nell’Università. La quale non basta di per sé sola alla vita. Sicché si chiarisce anche il carattere vitale di questa ricerca di verità che si pone come esigenza;</p><p>b) formativa, nel senso che la conquista di verità, proprio per il suo carattere vitale, non può restare su un piano freddamente intellettuale, ma deve essere avvicinata alla vita nella forma di una direttiva morale immediatamente aderente alle sue esigenze;</p><p>c) esperienza di vita; perché se in qualche modo, e sia pure ancora in forma embrionale, la formazione già non si traduce in azione e atteggiamento di vita, cioè in concreta esperienza di questa nei suoi aspetti di verità, la formazione rischia di riuscire infeconda.</p><p>La Fuci tende a soddisfare a questi diversi aspetti della fondamentale esigenza formativa propria dell’età universitaria con tutte le forme della sua attività. La quale è di carattere sempre fondamentalmente religioso, perché non c’è vita umana che non sia in essenza religiosa, e non c’è preparazione alla vita che valga, se non sia preparazione religiosa ad una vita intesa religiosamente:</p><p>a) formazione intellettuale – studio filosofico e religioso, gruppi di studio di facoltà, attività culturali generali; studio di problemi di vita della chiesa;</p><p>b) formazione in senso stretto; tutte le attività culturali guardate nel loro valore formativo, in particolare Gruppo del vangelo, adunanze formative, esercizi spirituali ecc.;</p><p>c) esperienza di vita; tutta la vita della Fuci, sopratutto nel suo immanente aspetto di vita sociale centrata nella vita della Chiesa, Conferenze di S. Vincenzo.</p><p>È evidente che ci si prepara così a vivere una vita religiosa attraverso una esperienza formativa umana e religiosa in senso largo.</p><p>B) Soddisfacendo a queste esigenze di formazione della vita universitaria, che sono in stretta aderenza con le posizioni di vita professionale, familiare e sociale in cui gli universitari di oggi saranno domani, la Fuci intende appunto assumere una posizione di fronte alla vita, intende servire ad essa, interpretarne le esigenze e rifletterle nella fase preparatoria del suo programma di formazione.</p><p>Occorre quindi studiare in particolare queste posizioni di vita nelle quali l’universitario di oggi verrà a trovarsi domani, per stabilire come la Fuci prepari ad assumere in esse una posizione di verità.</p><p>Occorre considerare in particolare:</p><p>a) vita professionale, in relazione all’esigenza di una aderenza, sul piano scientifico e su quello propriamente morale e pratico, della vita professionale ai presupposti dati dal carattere religioso della personalità. In particolare considerare l’esigenza umana di sentire la professione come servizio sociale;</p><p>b) vita familiare, in relazione alla funzione propria della famiglia, squisitamente educativa, in senso cristiano;</p><p>c) sociale, sia con riferimento alla vita professionale e familiare nel loro aspetto sociale, sia nel senso più largo che si possa immaginare (es. contatto con tutte le altre classi sociali e in particolare con i poveri).</p><p>È opportuno considerare quindi i mezzi formativi della Fuci non solo in relazione al loro fine immediato e per così dire astratto, ma pure in relazione a queste concrete esigenze di vita, per stabilirne, in relazione a queste, la concreta efficacia. Occorrerà pure tener conto degli elementi che possono rendere inefficace in tutto o in parte quest’opera di formazione e quindi svuotare in concreto la funzione della Fuci di fronte alla vita per cause diverse dalla capacità astratta del suo programma.</p><p>In relazione a questo gioverà tenere presenti i seguenti punti:</p><p>a) caratteristiche della mentalità universitaria moderna; sua sensibilità per questi problemi di vita; sue esigenze particolari circa il programma e il metodo educativo;</p><p>b) resistenza dell’ambiente e problemi particolari che sorgono nel passaggio dalla preparazione e dall’esperienza provvisoria alla vita concretamente vissuta.</p><p> Tutto il problema poi dell’aderenza della Fuci alla vita va guardato nell’ambito più vasto del suo lavoro di apostolato di fronte all’Università; cioè come contributo, di cui va discussa la efficacia e di cui vanno fissate le più opportune direttive, alla instaurazione di una Università cristiana in Italia, che ha generali compiti di fronte a tutta la vita sociale italiana.</p><p>A. M.</p><h3>Sensibilità</h3><p><em>Richiamando l’urgenza di una riflessione che accompagni l’azione, Moro medita sul valore del cristianesimo nel mondo contemporaneo: un atto di totale fiducia nell’uomo e di intransigente rifiuto di ideologie a lui contrarie. L’articolo è pubblicato in «Azione fucina», XV, 1941, n. 5, 31 gennaio, p. 1. </em></p><p>Tra le caratteristiche più certe dell’anima moderna c’è un’ansiosa ricerca della vita, di tutta la vita che si vuol possedere subito, intera, in quel che sembra meglio esprimerla nella sua interezza dinamica, l’azione. Perciò c’è nella vita moderna ansia di azione. Si rinunzia qualche volta, per far più presto, a porre di questa i necessari presupposti ideali, a vederne con chiarezza gli sviluppi, a fare quanto è necessario, nella meditazione interiore, perché essa scaturisca veramente dall’intimo della personalità e non ne sia espressione solo disordinata e provvisoria.</p><p>Per questo all’apprezzamento dell’azione, come energia vitale che si sviluppa e dà in questo sviluppo giustificazione alla vita, non si accompagna poi un altrettanto vigoroso meditare. E poiché all’azione è immanente il pensiero, sia pure in forma implicita ed involuta, rinunziare a meditare per agire vuol dire esprimere un’azione dominata da un pensiero necessariamente disordinato e provvisorio; il pensiero appunto che giustifica l’azione per l’azione, la vita per la vita.</p><p>Ma, come che sia di ciò, è certo che quest’ansia di azione significa chiaramente ansia di vita; cioè desiderio profondo di cose umane.</p><p>***</p><p>È questo forse un ostacolo grave alla riconquista cristiana del mondo di oggi, in cui noi stessi viviamo, partecipi forse, più di quanto non sembri, di questo qualche volta disordinato cercare la vita, tutta la vita nell’azione. Eppure è una penetrazione necessaria la nostra, perché fuori di essa non c’è salvezza. Sarà forse nel pensiero che noi affermiamo necessario la morte dell’azione, toglierà cioè a questa, al suo dinamismo la sua forza e la sua freschezza? Sarà forse la meditazione cristiana sulla vita, e perché pensiero e perché pensiero atteggiato in un certo modo, fondato su certezze incrollabili, che vanno al di là della vita, che vedono la continuazione di essa in un ordine di verità più alto, sarà forse questo pensiero cristiano tale da togliere valore e verità alla vita di oggi? Forse la vita moderna non capisce il Cristianesimo, e gli passa davanti disprezzando, o lo guarda, meglio, come cosa bella, ma per altri uomini e per altri tempi, perché il cristianesimo è un po’ sopra e un po’ fuori della vita che noi uomini del novecento amiamo? Forse perché diventa povera così la vita, se tutto è in funzione di una vita più grande e più vera, che è fuori di quest’oggi meno buono?</p><p>È certo vero che il Cristianesimo all’uomo di oggi non dice nulla, se non gli salva quel che ha di più caro, l’energia che si esprime nell’azione, lo slancio della vita, quello che nella vita è umano. Perché amare e volere la vita di oggi, volerne sentire la verità così com’è, è appunto questo in fondo un voler dare all’uomo e alla sua vita un valore; un valore all’uomo, cioè alla sua gioia, alla sua sofferenza, alla bellezza che gli rasserena l’anima, all’amore che lo conforta e lo sospinge, alla vibrazione profonda della sua vita, alla sua ansia di essere di esprimersi di farsi per sé e per gli altri.</p><p>Ora non basta dire che in essenza il cristianesimo non è negatore della vita e dell’umanità, che il nostro è vero umanesimo, perché l’uomo non intende senza Dio e senza il suo destino di congiunzione con il proprio assoluto principio. Occorre che queste cose si traducano in vita e si esprimano nella vita in coloro che fanno professione di cristianesimo. Occorre fare un cristianesimo umano; occorre che il cristianesimo parli attraverso noi un linguaggio umano, dica parole che vengano da uomini e che vadano a uomini, con una fondamentale salda fiducia nella verità dell’umanità appunto.</p><p>***</p><p>La responsabilità dell’uomo moderno a questo proposito è grande e delicata; perché se è la nostra una sensibilità che non discrimina accuratamente tra vere e false manifestazioni di umanità, rischia di esser travolta e di travolgere; mentre deve essere ben attenta e in guardia contro pericolosi irrigidimenti formali che tolgono alla sua vibrazione umana tutto il valore e tutta la sua attitudine a farsi sentire presso gli altri. C’è un umanesimo cristiano ed un umanesimo non cristiano; noi dobbiamo vivere e far vivere un umanesimo cristiano che sia cioè ancora e sempre cristianesimo con tutti i suoi valori, terreni e ultraterreni, con tutte le sue certezze, per l’oggi e per il domani che non ha tramonti, l’oggi visto e inserito in questo domani, il domani riportato e fatto vivere in quest’oggi cui si dà con questo splendore di verità.</p><p>Da due pericoli sembra quindi si debba tenere lontano il cristianesimo di oggi: da un lato dall’assumere un atteggiamento di scarsa sensibilità umana, che suoni, anche per poco, incomprensione o disprezzo per la vita propriamente umana, per la sua bellezza, per la sua passione, per i suoi valori, che il Cristianesimo, in essenza, afferma in pieno come suoi valori; dall’altro, dal transigere con la verità e dal piegarsi troppo a riconoscere ed ammettere, con pieno diritto di cittadinanza, atteggiamenti e intuizioni di vita, molti dei quali caratteristici appunto dell’epoca moderna, che di vero e di umano non hanno altro che il nome.</p><p>Così non transigeremo con lo spirito di superficialità che tenta nascondersi sotto un’ansia di azione che sembra esigenza verso una pienezza di vita. Così non accoglieremo il male, neppure nelle sue forme più larvate ed eleganti, benché lo si presenti sotto l’etichetta pericolosa di espansione di vita che afferma la vita; perché quel che è male non è umano. Così non saremo noi ad assumere posizioni di un ottimismo accomodante, che accetta tutto il fatto compiuto, perché compiuto, che rifiuta di giudicare il male o rimanda il giudizio, perché non val la pena di stancarsi con questo che guasta la dolce serenità della vita. Perché senza discriminazioni e senza valori, che facciano da paragone e siano spinta potente a salire più in alto, non c’è vita che sia vita né valore di umanità.</p><p>Ma saremo noi stessi, che certe posizioni di accomodamento o di acquiescenza abbiamo nettamente e sdegnosamente rifiutate, saremo noi che per servire la verità (perché questa è verità) e per fare bella, luminosa, accettevole la nostra divina idea della vita, ci faremo, in un approfondimento sempre maggiore di valori in noi, e ci faremo sentire più che possiamo sensibili ad ogni esigenza e ad ogni valore, che siano veramente di vita, che siano veramente umani.</p><p>Vogliamo sentirla e farla sentire, noi, più che tutti, noi che non fermiamo a queste cose il nostro sguardo, e siamo pronti, se occorra, a lasciarle in ragione di un amore e di una verità più grandi, tutta la vita nella sua bellezza e verità, nella sua gioia, nella sua serenità, nella sua ansia di essere, di costruirsi. Siamo noi che vogliamo apprezzarla intera, e possiamo farlo, purché l’anima nostra sia senza residuo d’impurità, di egoismo, di complicanza innaturale della vita che è semplice e buona. Siamo noi che vogliamo sentire la bellezza che è in tutte le cose, e il fascino della bontà, e il sereno accoramento del dolore, e l’amicizia, e la famiglia, e la società e la Chiesa, e la gioia, e il divertimento: tutto, tutto quello che è umano, veramente umano. E vogliamo che gli altri ci vedano così, che possano capire il nostro linguaggio come da uomo ad uomo, che possano sentire nella nostra vibrazione di vita, umana e buona, la nostra comprensione per tutto.</p><p>Perché abbiano fiducia in noi. Anche quando mostriamo (è la vita stessa così intesa che ha una siffatta luminosità) che il principio vero del nostro amore per la vita è più in alto, che possiamo amare le cose, che sappiamo che passano, perché crediamo in Dio in cui tutto quello che è stato, tutto quello che era buono e che abbiamo amato, si ritrova.</p><p><span id="mention-68" class="mention person" about="AldoMoro">Aldo Moro</span></p><p><strong>[Circolare, 20 febbraio 1941] </strong></p><p><em>Moro e Bruna Carazzolo trasmettono ai responsabili della Fuci le istruzioni per l’organizzazione della giornata fucina con una circolare del 20 febbraio 1941, su carta intestata “Associazioni Universitarie di Azione Cattolica, Consiglio Superiore”. Il documento è conservato in Isacem, </em>Fuci<em>, in fase di riordino. </em></p><p>Anche quest’anno il giorno della festa di S. Tommaso d’Aquino la Fuci celebra la Giornata Fucina. La celebra nel ricordo del grande Dottore della Chiesa, che con la sua vita di continua ricerca della verità e di continuo sforzo per realizzarla concretamente in sé e negli altri costituisce un esempio luminoso che val la pena di additare alla nostra gioventù universitaria. La celebra nella meditazione del tema formativo proposto quest’anno dal Centro e del quale non sfugge a nessuno l’interesse palpitante e vivo: il valore della vita sociale. </p><p>Lo schema della manifestazione è quello solito, salve le modifiche che appaiano opportune in relazione alle particolari circostanze del momento. La mattina S. Messa celebrata possibilmente dall’Ordinario Diocesano e distribuzione delle pagelle d’iscrizione ai nuovi ascritti<sup><a href="#footnote-256" id="footnote-ref-256">[255]</a></sup>. Durante la giornata relazione formativa in sede sul tema proposto dal centro, con discussione. Gli anni scorsi, dove è stato possibile, si è cercato di organizzare una Conferenza pubblica allo scopo di presentare, sopratutto nel suo valore attuale, qualche aspetto interessante del pensiero tomista. Se ciò non sarà possibile quest’anno, non si manchi almeno durante la giornata di ricordare opportunamente la vita e l’opera di S. Tommaso d’Aquino. </p><p>La Giornata Fucina è, si ricordi, la festa della nostra organizzazione, festa di famiglia perciò. Bisogna che essa ci trovi stretti in un vincolo ancora più vivo di fraternità e che questo spirito di cordialità affettuosa sia sensibile nelle varie manifestazioni in programma; bisogna sopratutto che questa fraternità accogliente e buona sentano i nuovi iscritti, che proprio in questa circostanza, entrano ufficialmente a far parte della nostra organizzazione, che debbono sentire appunto come famiglia. Perciò la Giornata Fucina è pure, secondo una bella tradizione della Fuci, occasione per un incontro cordiale in sede di Associazione con i Segretariati e gli Incaricati Diocesani. Non si manchi quest’anno, ove sia possibile, di favorire questo incontro. </p><p>Perché tutto si svolga ordinatamente e bene, è opportuno che anche questa manifestazione sia preparata per tempo e con cura, facendo in modo che le iniziative proposte non siano seguite passivamente, ma comprese nel loro vero spirito e nella loro unità. anche per questo le Presidenze Centrali e gli Organi di Zona e Regionali sono a disposizione per tutto quanto occorra. </p><p>A nostro avviso anche gli Incaricati Diocesani potranno curare l’attuazione di quella parte del programma della giornata che appaia realizzabile data la natura particolare degli Incarichi stessi. Sarebbe bello che anche in questo settore della Fuci si cogliesse l’occasione per ricordare S. Tommaso d’Aquino e per far sentire tutta la bellezza del nostro vincolo associativo.</p><p>Con i più cordiali saluti</p><p>Moro</p><p>Carazzolo</p><p> </p><p><strong>[Circolare, 10 marzo 1941]</strong></p><p><em>Moro fornisce alcune raccomandazioni ai presidenti delle associazioni, ai reggenti dei segretariati e agli incaricati diocesani maschili della Fuci per garantire l’assistenza religiosa ai fucini chiamati alle armi in una circolare del 10 marzo 1941 su carta intestata “Associazioni Universitarie di Azione Cattolica, Consiglio Superiore”. Il documento si conserva in Isacem, </em>Fuci<em>, in fase di riordino. </em></p><p>La chiamata alle armi dei compagni universitari della classe del ’21<sup><a href="#footnote-257" id="footnote-ref-257">[256]</a></sup> impone alla Fuci nuove responsabilità nell’opera che essa svolge di assistenza religiosa all’Università italiana. E innanzi tutto in relazione a coloro che fanno parte della nostra organizzazione. Molti Fucini compiono il loro servizio militare in città dove esistono sedi della Fuci; è superfluo raccomandare che le Associazioni e i Segretariati interessati offrano affettuosa ospitalità ai compagni, che potranno invitare alle loro adunanze o per i quali, ove sembri opportuno, potranno promuovere particolari iniziative. Da parte del Centro, non appena siano giunte le necessarie segnalazioni, non si mancherà di dare indicazioni precise che permettano di avvicinare i fucini militari nelle diverse sedi. Ma frattanto sarà bene non trascurare nessuna occasione opportuna per venire in contatto con questi che debbono sentire la fraternità fucina come cosa viva e operante. D’altra parte Associazioni e Segretariati continuino a mantenere il più possibile rapporti con i loro iscritti militari, cui riuscirà caro sentirsi ricordati, mentre questo contatto che continua con l’ambiente della Fuci varrà pure certamente a mantenere desta la sensibilità per quei valori religiosi che in questo ambiente appunto si è imparato ad amare. </p><p>Perché il Centro possa svolgere per suo conto tutto il lavoro di assistenza che è in programma è necessario che sia in possesso al più presto degli indirizzi militari dei chiamati. Si rinnova perciò viva preghiera per un sollecito invio.</p><p>D’altra parte bisognerà curare nel modo migliore, adattandosi alle particolari possibilità di ciascun ambiente, l’assistenza religiosa a tutti i compagni universitari militari, anche se non fucini. Per questa attività le nostre Associazioni si metteranno opportunamente a disposizione dei Cappellani militari cui offriranno cordialmente il loro aiuto di fraternità cristiana. Si potrà così studiare di stabilire nella sede della Fuci un ritrovo per i compagni nelle ore di libera uscita, di promuovere iniziative opportune, come per esempio un Gruppo del Vangelo largamente aperto a tutti e senza nessun vincolo organizzativo, sopratutto di estendere a questi compagni le attività della Fuci che sono essenzialmente rivolte ai compagni, come la S. Messa Universitaria e la Pasqua Universitaria. Altre iniziative potranno poi essere prese nei diversi centri, in considerazione delle particolari possibilità di ciascuno. Quanto noi proponiamo ha perciò solo carattere indicativo. </p><p>Raccomandare di usare il massimo zelo in questa opera vasta di assistenza religiosa ai compagni, può essere superfluo; la Fuci è troppo sensibile per non capire che questo lavoro ha oggi un valore uguale, se non preminente, di fronte a quello delle normali forme di attività. </p><p>Nell’attesa di un cortese cenno di assicurazione, invio i più cordiali saluti. </p><p><span id="mention-69" class="mention person" about="AldoMoro">Aldo Moro</span></p><p> </p><h3>Esperienza di vita</h3><p><em>In un articolo pubblicato in «Azione fucina», XV, 1941, n. 9, 14 marzo, p. 1, Moro avverte l’urgenza di sondare il mistero del dolore e riflette sul senso della sofferenza umana alla luce dell’insegnamento cristiano. </em></p><p>Il nostro atteggiamento di cristiani di fronte al mondo e alla vita è estremamente complesso, perché siamo della realtà che ci circonda ed in cui viviamo, osservatori attenti e sereni. Così lo spettacolo triste del male ch’è certo nel mondo (questa sensibilità vibrante per il male e per il problema della vita, che esso, nella sua negatività, riproduce, è squisitamente cristiano) non è tale che c’irrigidisca in un pessimismo vuoto e sterile, togliendoci la visione di quanto di bello, di buono, di vero è nella vita che risalta, per questo, in una magnifica luce di nobiltà. Né appunto questo intendere appieno ogni valore di bontà e di verità, ci acqueta in un comodo ottimismo negatore dei problemi della vita, che son problemi di bene e di male, insensibile all’ansia, ch’è in tutti i cuori, per una ricerca di valori che, partendo dalla vita e dalle sue esigenze, serva in definitiva per questa, sì da renderla capace di realizzare la sua verità profonda.</p><p>Così noi pure facciamo la nostra esperienza di male e di dolore; esperienza attenta ed intensa, che impegna tutta la vita. Esperienza dolorosa, com’è nella natura dell’aspetto di vita che viene vibratamente dinanzi alla nostra considerazione; esperienza serena, com’è nell’equilibrio proprio della nostra anima cristiana. Esperienza appassionata, che ci tocca più che la vicenda di storia ch’è stata con il suo carico di dolore e di male; la quale pure certo fa vibrare la nostra umanità che si ritrova in ogni momento della vita, continua e solidale nello spazio e nel tempo. Ma qui è il nostro tempo nella sua direttiva di verità o di menzogna, che è in giuoco; siamo noi qui che lavoriamo e soffriamo, recando nella nostra anima il patrimonio di un passato che per solidarietà umana c’impegna; sentendoci, in quel che facciamo, nel bene o nel male, nella luce o nelle tenebre, i costruttori che lavorano per il domani che sarà un poco loro, così come essi l’hanno fatto, buono o cattivo che sia, con il contributo della propria costruzione di vita.</p><p>***</p><p>Di fronte a questa esperienza viva, sentiamo che è del tutto insufficiente contrapporre al male il bene, che è ancora in questo stesso mondo, quasi rinnovata affermazione delle possibilità di grandezza e di bontà che sono nella natura umana. Sentiamo che la vita è fatta non per il male, ma per il bene; non in parte per il male ed in parte per il bene, benché sia questa la vicenda della vita di ogni giorno. Esser sereni per una visione equilibrata della realtà non basta. C’è intanto il dovere e la necessità di capire. Sentiamo bene che, fintanto che il mistero del male e del dolore non sia stato penetrato, noi siamo come ciechi che brancolano in una vita buia; questa è la prima chiarezza che abbiamo bisogno di conseguire per vivere; che cosa rappresentino male e dolore in noi e come ad essi si possa reagire; una certezza operativa cioè che, indicando la funzione di questi aspetti negativi della vita, dia loro un significato nella totalità di questa, permettendole di assumere di fronte ad essi un atteggiamento che sia attivo e costruttivo. E tanto più urge la ricerca, quanto più preme la vita su noi, cupa, con i suoi mali ed i suoi dolori, imponendo di capire e di costruire questa costruzione, senza di che ogni altra costruzione è vana. Sentiamo chiarissimamente cioè che qualche luce dev’esser data, che qualcosa dev’esser fatto, con l’ansia di un continuo interessamento, ch’è la nostra stessa missione umana impegnata per questo. E sentiamo che la luce, se non sia tale da dar chiarezza davvero, chiarezza compiuta e definitiva, se non segni una direttiva efficace all’azione, non è una luce che basti a dar la forza di vivere. È il gran problema della vita che s’imposta insomma in termini di tragicità e di passione; o possiamo capire e vincere nella vita male e dolore, e allora capiamo e giustifichiamo la vita; o la nostra capacità di comprensione si ferma di fronte a questo mistero profondo delle cose che è il negativo; ed allora la vita non è vita, ma povera cosa irrazionale che non val la pena accettare.</p><p>***</p><p>Molto spesso non sappiamo capire l’altissima risposta del Cristianesimo, ch’è presentata nella figura dolorante di Cristo che patisce e muore per vincere il male. Non l’intendiamo bene, forse perché segna all’azione ricostruttiva una via ch’è ancora di dolore, benché di un diverso dolore serenamente accettato, amorosamente sofferto, perché il male sia redento e il dolore vinto con esso. Forse, più spesso, non sappiamo accettare la responsabilità ch’essa porta con sé, perché troppo dura e pesante. È la malattia del nostro tempo, ch’è troppo triste per esser felice e credere alla vita, ma troppo ancora anelante alla gioia piena senza turbamenti, per ammettere che il dolore si riscatti con il dolore, e che il male, ch’è nostro, da noi appunto debba esser distrutto a cominciare da noi, lavorando e soffrendo con Cristo che ha vinto per noi il male e la morte.</p><p>***</p><p>Mi pare che sia, tra le tante che il tempo impone, una delle più gravi e decisive responsabilità che il cristiano debba affrontare. Perché Cristo, divenuto chiarezza di verità e forza operante della vita del cristiano, sia luce pure al mondo che aspetta, peccando e soffrendo appunto, chi lo sottragga a questa schiavitù del male e del dolore. Grave responsabilità del cristiano; anche qui è da lui che si giudica una verità; anche qui si può costruire intorno, ove egli effettivamente costruisca; anche qui la sua fiducia serena che vince il male e rasserena il dolore è condizione perché la vita del mondo intero risorga essa pure su questa base di verità.</p><p>***</p><p>Insegnamento di accettazione che purifica e di reazione che costruisce è il grande insegnamento cristiano del nostro tempo e pel nostro tempo, per noi che vogliamo viverlo con un senso profondo dei doveri che ci impegnano. È la grande certezza delle ore del nostro soffrire, questo comando di accettare tutta la sofferenza senza lasciare mai di lavorare per il bene; di risolvere tutto il nostro dolore e tutta la nostra reazione di fronte al male, in noi e fuori di noi, in un continuo atto di amore, amore intenso per la vita buona che si esprima nel viverla intera in tutti i suoi valori di verità. Perché il dolore si supera amando ed amando appunto si vince il male.</p><p>Non è solo una espiazione mistica del dolore serenamente ed amorosamente patito, né solo un reagire spiritualmente e concretamente, ogni volta che si possa, al male nelle forme in cui si presenti alla nostra vita, che ci è richiesto. Ma pure di tradurre ed esprimere concretamente il nostro apprezzamento fiducioso nella vita intera, nei valori propri che essa realizza; ma il dovere di vivere ancora e sempre la vita in tutti i suoi momenti di bontà e di verità, costruendo ogni ora serenamente il nostro piccolo e grande mondo umano. Così nello studio quotidiano e nella professione, espressioni di amore, nel contatto confortante dell’amicizia e della famiglia, nel vivere l’ideale della Patria nel suo contenuto umano e nel suo valore storico, nella sensibilità attenta e amorosa per chi soffre come noi o più di noi, nell’esercizio della carità, nella vita universale della Chiesa, dove si ritrova intera la nostra umanità con la sua esigenza di vasti orizzonti di vita, nelle piccole e nelle grandi ore. Con la certezza di costruire così, nella fiducia serena per la vita che il Signore ci ha dato per un certissimo bene da conquistare faticosamente, nella fiducia serena anche se porta il ricordo del dolore confortato da cui nasce e la pena dello sforzo di ascesa che costa, traverso il nostro piccolo mondo di amore il grande mondo di bene degli uomini rasserenati e raccolti in una comune fatica di vita, confortata da una fede e da una speranza di cose eterne, le quali, nonché comprimere, danno luce e vigore alle vicende della vita che trascorre ogni giorno.</p><p><span id="mention-70" class="mention person" about="AldoMoro">Aldo Moro</span></p><h3>Università Cattolica</h3><p><em>Per motivare l’impegno a favore dell’Università Cattolica Moro ne loda la capacità di alimentare e orientare la cultura cattolica nel momento di crisi che essa attraversa. L’appello è pubblicato in «Azione fucina», XV, 1941, n. 11, 28 marzo, p. 1.</em></p><p>Ritorna anche quest’anno la celebrazione della giornata per l’Università Cattolica del Sacro Cuore, impegnando in modo personale e specifico la responsabilità dei Cattolici Italiani tutti.</p><p>Questo mi pare sopra tutto vada rilevato alla vigilia di questa nuova manifestazione; ch’essa non è tale che riguardi gruppi isolati, ma investe invece tutta quanta la vita della Chiesa in Italia, così come l’Università Cattolica Italiana non è impresa privata di alcuni, ma organismo fiorente per la collaborazione di tutti, ai quali essa si rivolge e per i quali opera; istituzione di grandissimo rilievo non solo per i cattolici italiani tutti quanti, ma per la stessa vita nazionale, la quale non può non ricercare proprio nella sua tradizione cattolica, di cui la nostra Università è segnacolo nel mondo della cultura, i fondamentali indistruttibili valori del suo stesso essere di nazione e della sua propria storia.</p><p>Questo acquistare coscienza del valore dell’opera, per la quale si è chiamati a lavorare e a pregare in questa occasione, (quasi istruttiva accentuazione in un momento di atteggiamenti spirituali e di azione che dovrebbero essere propri del cattolico in ogni momento della vita) mi pare sia il primo dovere dei cattolici italiani in quest’ora; sopratutto di quelli che, chiamati ad una tipica attività culturale, da un lato sono meglio in grado di valutare in tutta la sua importanza l’operare di questo complesso centro di cultura cattolica, dall’altro hanno la fondamentale funzione di illuminare coloro che meno pienamente questo apprezzamento possono compiere o per essere comunque estranei alla vita della cultura, o per essere meno sensibili a queste cose.</p><p>***</p><p>E quale e quanta sia l’importanza della nostra italiana Università Cattolica mi pare risulti più chiaro ogni giorno. Mentre cioè l’esperienza storica che viviamo manifesta con tutta evidenza il sussistere e il farsi acute di crisi spirituali, che stanno alla base di ogni sviluppo di storia. Il che ci avverte nel desiderio diffuso e profondo, che dovunque si coglie, negli ambienti più diversi e nelle forme più varie, di un ordine nuovo, di nuovi valori, che abbiano un equilibrio più armonico e una compiutezza e verità maggiori, di intuizioni di vita che abbiano in sé tanta luce e tanta forza da poter essere accettate con la certezza che su quella base si costruisca davvero; certezze di vita che questa facciano accetta e nobile, degna di essere vissuta, ordinata e pacificata in una magnifica luce di verità. Non è chi non veda come affermare nella vita concreta, nella umile e infinitamente complessa vita di ogni giorno, siffatti valori, non è possibile, se non siano le stesse grandi correnti della vita culturale, nella filosofia e nella scienza, che a queste fondamentali intuizioni cristiane tornino a piegarsi, riconoscendo la luce vera e totale, senza della quale ogni costruzione di scienza e di filosofia è destinata a fallire. Questo compito altissimo, che assume forme varie e complesse, è assolto appunto fondamentalmente dalla Università Cattolica del Sacro Cuore, organo della cultura universitaria inquadrata e resa luminosa nel contatto fecondo delle fondamentali intuizioni cristiane della vita. Organo perciò largamente a servizio della causa della Chiesa Cattolica in Italia; strumento costruttivo quant’altri mai per quella reintegrazione della vita cristiana nel mondo dal quale dipendono le sorti storiche dell’umanità, l’attuazione cioè di quel destino di vita umana piena nei suoi valori sopranaturali [sic], cui la Chiesa conduce, valendosi di organismi sapientemente apprestati, nello svolgersi della sua storia.</p><p>Chi voglia poi intendere ancor meglio il valore del contributo dato dall’Università Cattolica a questo immane lavoro ricostruttivo, consideri un momento come essa non si esaurisca in un freddo ambiente per un lavoro scientifico, ma si compia in un organismo educativo, dove fecondamente il patrimonio delle idee vien portato al contatto della vita, alla cui interezza complessa l’Università vuol preparare, perché sia facile e sicuro l’assumere in essa le posizioni di verità che l’esperienza non mancherà di prospettare.</p><p>***</p><p>Da questa fondamentale coscienza del valore della Istituzione, cui abbiamo appena voluto accennare, sicuri come siamo che queste cose siano già vivamente sentite, scaturiscono i doveri imprescindibili del cattolico e del cattolico colto in ispecie di fronte alla nostra Università; doveri da compiere sopratutto in questo momento, accogliendo il richiamo della Chiesa nella prossima giornata per l’Università Cattolica. Dovere di conoscere e di far conoscere, dovere di porre in opera con diligenza attenta ogni mezzo per assicurare ad essa condizioni di vita adeguate all’altissima missione che deve compiere; dovere di stabilire nella preghiera cristiana quella fondamentale comunione di spiriti, tra i quali si pone Cristo stesso, al Quale affidiamo, pur sentendo la necessità di operare noi con tutti i mezzi a nostra disposizione, questa grande causa che incide sul piano stesso della redenzione cristiana.</p><p><span id="mention-71" class="mention person" about="AldoMoro">Aldo Moro</span></p><h3>Invito</h3><p><em>Domenica 20 aprile 1940, nell’aula delle benedizioni del palazzo apostolico, Pio XII convoca la Fuci e i Laureati cattolici in una solenne udienza. Moro invita i membri della Fuci a partecipare all’incontro con un testo pubblicato in «Azione fucina», XV, 1941, n. 11, 28 marzo, p. 4.</em></p><p>Il prossimo 20 aprile il Santo Padre riceverà in speciale udienza le rappresentanze delle Associazioni Universitarie di A. C., convenute a Roma per l’Assemblea Federale, insieme ai Laureati di Azione Cattolica. È la prima volta questa che la Fuci vien ricevuta da S.S. Pio XII in udienza speciale; il primo intimo incontro degli Universitari di A. C. con il Padre comune di tutti i fedeli. Anche per questo l’incontro che attendiamo con desiderio vivissimo appare in una luce di importanza particolare. Al Sommo Pontefice felicemente Regnante le nostre Associazioni confermeranno in questa occasione la devozione profonda ed affettuosa che le lega alla Sede Apostolica e che è carattere tradizionale della nostra storia. Da Lui riceveranno la direttiva sicura per un fecondo lavoro di formazione e per un apostolato efficace nel mondo universitario, che sarà gradita conferma del mandato affidatoci dalla Chiesa, ai doveri imposti dal quale vogliamo rispondere in ogni momento con fedeltà attiva ed amorosa. Manifesteranno infine le nostre Associazioni al S. Padre la gratitudine viva ch’esse provano per quanto con paterna benevolenza Egli ha fatto per noi in questi primi due anni fecondi del suo Pontificato, apprezzando e benedicendo l’opera nostra, suscitandone con sapiente consiglio gli sviluppi, aiutando con paterno cuore le Associazioni in ogni loro difficoltà di vita.</p><p>L’invito che rivolgiamo ai nostri amici di tutta l’Italia è pressante e cordiale; sappiamo già che esso trova cuori preparati a riceverlo; che l’amore pel Papa avrà la sua manifestazione chiara nella buona volontà di tutti necessaria per superare gli ostacoli che certo sussistono per le particolari difficoltà del momento. Abbiamo fiducia che le Rappresentanze che converranno a Roma in questa occasione saranno veramente tali da esprimere la profonda anima di amore della Fuci.</p><p>Nei giorni 19 e 20 aprile sarà pure tenuta l’annuale Assemblea Federale per la valutazione del lavoro svolto nel corso dell’anno e per la determinazione delle direttive di attività per il prossimo avvenire. Quest’adunanza assume quest’anno, sia per l’Udienza Pontificia, sia per le circostanze del momento, che hanno impedito quasi completamente lo svolgersi normale dell’attività primaverile della Fuci sul piano nazionale, una particolare importanza. Alla quale corrisponde un notevole allargamento del programma che assume una nuova fisionomia. Osiamo sperare che perciò ad essa si partecipi in numero adeguato e che l’attenta adesione degli spiriti la renda veramente feconda per gli ulteriori sviluppi del nostro lavoro.</p><p><span id="mention-72" class="mention person" about="AldoMoro">Aldo Moro</span></p><h3>Direttive</h3><p><em>Dall’udienza pontificia alla Fuci e ai Laureati cattolici, il 20 aprile 1940, risulta un attestato di riconoscimento e di stima da tempo atteso da entrambi i movimenti. Il lungo discorso, nel quale Pio XII indica i doveri dell’intelligenza cattolica e degli uomini di cultura, ha una vasta risonanza. Moro ne ripercorre i punti fondamentali in un articolo pubblicato in «Azione fucina», XV, 1941, n. 14, 22 aprile, pp. 1 e 4. Alle pp. 1 e 2 del periodico è riportato anche il testo integrale del discorso del Papa.</em></p><p>La solenne Udienza, che Sua Santità Pio XII ha concesso nella Domenica in Albis a Universitari e Laureati di Azione Cattolica, resta un fatto d’importanza fondamentale nella vita delle nostre Associazioni. Coloro che vi hanno personalmente partecipato – e son tanti, richiamati da ogni parte d’Italia irresistibilmente dall’annunzio che il Papa avrebbe ricevuti in particolare udienza gli Universitari di Azione Cattolica – non dimenticheranno più la figura del Padre, che, nello sguardo di compiacenza e nel gesto di larga affettuosa benedizione, sembrava stringere a sé con paterna bontà questi suoi figli fedeli, cui affidava, con un memorabile discorso, compiti altissimi, nel mondo dell’alta cultura. Come non dimenticheranno più quella folla che, divenuta un’anima sola per il comune amore che la spingeva, al Santo Padre si appressava, fiduciosa ed attenta, per raccogliere da Lui la parola di verità e la direttiva di vita personale e di apostolato, alto mandato cui tener fede ad ogni costo, con perseveranza fino al sacrifizio, quasi ad esprimere così appunto in modo sensibile e pieno il proprio amore vibrante per la Chiesa e per il Suo Capo.</p><p>Il punto centrale della solenne Udienza è stato l’alto discorso che S.S. Pio XII si è degnato pronunziare per noi; consacrazione, che non si poteva desiderare più alta e solenne, del nostro lavoro, del nostro sforzo ansioso ed amoroso fino ad oggi; altissima direttiva per la vita che ci aspetta domani, che riprenderemo con più lena e amore, con tanta maggior luce e fiducia, con tanta maggior serenità e forza, ora che il Padre ha parlato, indicando la via che dobbiamo seguire.</p><p>Commentare una parola così alta e insieme così chiara e luminosa, è sempre difficile; sembra si rischi di guastarla, specie per coloro che hanno sentito la viva voce del Papa; tanto più difficile ora, che ancora risuona questa parola nel cuore di tutti noi, così viva e persuasiva, e siamo nello stato, il più costruttivo e fecondo certo, di coloro che quella vengono riesaminando senza fretta e senza sforzo, quasi per valutare alla sua stregua qual è stata fino ad oggi la nostra vita e quanto adeguata a quelle ideali esigenze; mentre vengono poi costruendo le linee ben precise di uno sviluppo di azione domani, che renda concreti gli alti valori, enunciati dal Vicario di Cristo, in ciascuno di noi ed in tutti, uniti come siamo nel nostro vincolo organizzativo. Ci limiteremo perciò a brevissimi cenni, quanto basti a mettere in luce lo sviluppo ideale del pensiero del Papa.</p><p>***</p><p>V’è un motivo dominante centrale che merita di esser messo subito in rilievo, perché costituisce come l’alto motivo di tutto il discorso. C’è una suprema armonia tra ragione e fede, tra verità scientifica e verità religiosa; armonia ch’è stato patrimonio concreto di vita e altissima gloria di un’epoca di storia della cultura, quando le supreme verità, che illuminano la vita e delle quali la Chiesa è depositaria, sono state la saldissima base sulla quale nelle Università medioevali, dalla Chiesa stessa promosse e volute, si è costruita tutta la cultura umana, in guisa coerente a quelle premesse e quindi armonica e luminosa in se stessa. Così la cultura è stata veramente fattrice di vita e a tale fondamentale armonia intellettuale ha corrisposto una armonia e un ordine in questa. Quando l’equilibrio è stato rotto sul piano della cultura, delle intuizioni della vita, quando la cultura non è stata più cristiana, l’equilibrio è stato rotto nel disordine sul piano stesso della vita storica. Compito altissimo affidato a Studenti Universitari e a Laureati di Azione Cattolica è sanare la frattura, riportare l’armonia nel pensiero e nella vita, ricreare in tempi tanto mutati, e proprio in aderenza perfetta a questi, una cultura cattolica che sia maestra di vita. Qui il primo altissimo mandato che la Chiesa ci affida, del quale dobbiamo sentire tutta la grave impegnativa responsabilità. Il primo fondamentale compito di <em>Maiores</em>, la qual posizione oggi più vivamente, dopo la parola del Papa, vogliamo sentire come altissimo servizio che ci pone a disposizione dei fratelli, cui vogliamo segnare attraverso la nostra cultura, così illuminata e armonizzata, direttive precise e sicure per le realizzazioni di bene.</p><p>E perché sia efficace questa illuminazione che viene da una vita, che una vocazione particolare ha chiamato ad una attività di pensiero, questa dovrà realizzare in sé tale equilibrio di valori, tale perfetta coerenza di verità e vita, che costituisca in un certo senso essa stessa la più alta e persuasiva dimostrazione dell’operare della verità nella vita, secondo quella che ne è altissima funzione.</p><p>Particolarmente su due virtù insisteva il Santo Padre, sull’umiltà e sulla carità, tanto più necessarie a raccomandarsi, quando si tratti di cristiani che la ricchezza della vita di pensiero e la funzione evidentemente direttiva assunta nella società può trarre a oscurare anche solo per un momento la piccolezza umana, che solo chinandosi a Dio nell’adorazione e nell’amore attinge la sua sola e vera grandezza. Mentre senza la carità sarebbe oltre tutto irrazionale e vuoto il rapporto che più o meno sensibilmente stringe l’uomo di cultura alla folla degli altri uomini; rapporto di supremazia in un certo senso – il Santo Padre parlava di <em>maiores</em> e <em>minores</em> – al quale proprio e solo quest’anima cristiana di amore dà un altissimo significato di servizio sociale nel quale si attua il servizio stesso di Dio. Così studio e professione divengono appunto vocazione particolare e specifica di amore, la forma espressiva in cui l’amore si presenta come esigenza alle persone che fanno vita di cultura. Ne viene così luce nuova allo studio ed alla professione in sé considerati, nel loro valore umano, in tutti loro stessi senza distinzione di aspetti. Onde appare chiara la ragione del monito del Padre, cui pure terremo fede ad ogni costo, di essere i primi in tutto, nell’Università e nella vita.</p><p>***</p><p>Su noi che queste alte direttive di vita abbiamo accolte nei nostri cuori per sempre, che ad esse ci sforzeremo in ogni modo di adeguarci nel domani immediato che ci aspetta, è scesa la benedizione del Papa; garanzia della Grazia che ci assisterà nel nostro lavoro. Con questo viatico riprendiamo con serena fortezza il cammino.</p><p><span id="mention-73" class="mention person" about="AldoMoro">Aldo Moro</span></p><h3>L’indirizzo degli Universitari al Papa</h3><p><em>Moro guida la delegazione della Fuci all’udienza pontificia del 20 aprile 1941 e rivolge al papa un indirizzo di saluto nel quale presenta l’associazione e chiede per essa l’apostolica benedizione. Il testo è riprodotto in «Azione fucina», XV, 1941, n. 14, 22 aprile, p. 4.</em></p><p>BEATISSIMO PADRE, </p><p>sono qui raccolte intorno a Voi le rappresentanze, convenute da tutta Italia, delle Associazioni Universitarie di Azione Cattolica, le quali vogliono esprimere ancora una volta i loro sentimenti di profonda devozione alla Sede Apostolica ed a Voi, Padre Santo, che Vi siete degnato di ammetterle per la prima volta alla Vostra Augusta presenza. Esse Vi ringraziano a mio mezzo per l’onore che avete loro concesso, per questa possibilità che avete data loro di sentire oggi più vivo, alla presenza Augusta del dolce Cristo in terra, il loro essere inserite in pieno nella vita della Chiesa, ch’è caratteristica fondamentale dell’Azione Cattolica. E di un’altra cosa ancora Vi sono grati, Beatissimo Padre, gli Universitari di Azione Cattolica, e Ve ne esprimono a mio mezzo il ringraziamento: della paterna bontà, con cui, tante volte piegandoVi verso la loro fatica di formazione e di apostolato, avete a questa benedetto, mostrando di compiacerVi e di apprezzare il loro lavoro nelle Università Italiane; dell’alta sapiente direttiva con cui Vi siete degnato segnare mete ideali al programma dell’organizzazione, che in ogni momento ha sentito questo alto apprezzamento e questa guida luminosa come forza che sorregge, incitamento di un impegno sempre maggiore.</p><p>Son qui pure presenti spiritualmente e si stringono intorno a Voi, come questi che vedete, in riconoscenza ed amore, i compagni Universitari che in armi adempiono il loro dovere verso la Patria. </p><p>BEATISSIMO PADRE, </p><p>gli Universitari di Azione Cattolica, consci dell’altezza del mandato che loro ha affidato la Chiesa, di portare nell’Università Italiana la luce della fede e la ideale bellezza della vita cristiana, hanno posto ogni loro studio nell’affinare e nel rendere sempre più efficiente l’organismo nel quale la Chiesa sapientemente li ha ordinati, per renderne più feconda sempre la vita. Essi si son ripiegati a studiare con il rigore del metodo universitario le verità fondamentali della fede, a comprender le quali li prepara lo studio attento della filosofia perenne mediante i Gruppi di studio di facoltà; hanno riflessa questa luce di verità nei loro studi scientifici, anche per sentire la loro attività fondamentale di oggi e di domani armonicamente inquadrata nel loro vivere cristianamente; hanno meditato le parole di vita eterna del Vangelo; hanno fatta propria l’ansia apostolica della Chiesa, studiando problemi di Missioni e di unità delle Chiese dissidenti; si son volte, in effusione di amore cristiano, all’Università Italiana e con la S. Messa e la Pasqua Universitaria hanno inteso richiamarla alla considerazione dei fondamentali valori della vita, mentre il loro stesso studio e la loro realizzazione luminosa di vita cristiana hanno vissuto in funzione di questi compagni cui hanno inteso ogni istante donare le loro conquiste di bene. E perché non divenisse il loro studio posizione di privilegio e di distacco, invece che servizio umano che impegna di più, sono andati verso i poveri e i sofferenti nelle Conferenze di S. Vincenzo, anche perché fosse questa feconda esperienza di amore, insegnamento alla vita che li attende domani e che sarà tutta essenzialmente esigenza di donazione e di amore. </p><p>Su questa nostra fatica degnatevi di rivolgere, Padre Santo, il Vostro sguardo benevolo. Benedite i nostri Assistenti, guide sapienti, che il nostro lavoro dirigono con dedizione generosa; benedite noi tutti, il nostro studio religioso e quello professionale, che vogliamo siano una cosa sola; benedite, perché sia fecondo davvero, il nostro anelito di bontà; benedite il nostro lavoro di apostolato nella Università Italiana e questa stessa, tanto più attenta e sensibile oggi ai valori dello spirito; benedite i compagni più cari, che, nella severità della vita militare, ci danno esempio luminoso di virtù cristiane. </p><p>Benedite, Padre Santo, questi Vostri figli fedeli che Vi chiedono l’onore di poter servire ancora, sotto la Vostra Augusta guida, la grande causa della Regalità di Cristo nel mondo. </p><p> </p><h3>[Circolare, 30 aprile 1941]</h3><p><em>Ai militari che non vi hanno potuto partecipare Moro descrive l’emozione provata nel corso dell’udienza di Pio XII alla Fuci e ai Laureati cattolici, sintetizza il discorso tenuto dal Papa e assicura loro la vicinanza dell’associazione in una circolare su carta intestata “Associazioni Universitarie di Azione Cattolica, Consiglio Superiore” del 30 aprile 1941. Il documento è conservato in Isacem, </em>Fuci<em>, in fase di riordino. </em> </p><p>Carissimo,</p><p>la Fuci ha vissute nel sabato e nella domenica in Albis alcune delle giornate più belle e vibranti della sua vita; ci siamo riuniti in Roma per l’annuale Assemblea Federale che assumeva questa volta un’importanza specialissima per l’Udienza solenne che il S. Padre ha concesso per la prima volta a Universitari e Laureati di Azione Cattolica. L’incontro tanto atteso e tanto desiderato si è realizzato finalmente; ed è stato tale, per il numero imponente dei partecipanti e per l’affettuosissima accoglienza del Padre, che nessuno che abbia vissuto quelle ore potrà dimenticarle; come nessuno di noi dubita che la giornata del 20 aprile resti una data fondamentale nella vita della nostra organizzazione. C’era una nube nella nostra gioia però; la assenza di voi, che, anziani o giovanissimi, avreste desiderato vivere con noi quelle ore e sentire sicura e forte, come noi l’abbiamo sentita, sotto la benevola protezione del papa, la Fuci che amate.</p><p>Questa vostra tristezza di persone lontane, in una circostanza di gioia viva per la famiglia della Fuci, è stata anche la nostra tristezza quel giorno. Tanto che avevamo esitato un poco prima di promuovere quest’incontro nelle circostanze presenti, in cui un alto dovere da compiere tiene lontani tanti dei compagni nostri più cari. Poi abbiamo pensato che anche voi avreste goduto della festa di tutta la Fuci, che avreste ben sentito di non essere in fondo né assenti né lontani in un’adunanza che voleva essere soprattutto incontro degli spiriti, se è vero, com’è vero certo, che lo spirito non è vinto dalle distanze e le supera sempre, per ritrovarsi vicinissimo alle persone che ama. Così Voi siete stati sempre con noi; e perché fosse più sensibile questa vostra presenza, ho voluto che partecipassero all’Udienza nelle loro divise i compagni – erano tanti anche loro – che fanno il servizio militare a Roma o che comunque hanno ottenuto anche solo 24 ore di permesso, per correre qui a ricevere la benedizione del Papa; c’erano i nostri soci più anziani, Ufficiali di tutte le Armi e di tutte le specialità, e i giovanissimi amici del 1921, stretti tutti fra loro e con noi in una magnifica fusione di anime. Quando il S. Padre con dolcissima bontà ha voluto ammettere i numerosissimi intervenuti al bacio della mano, ho richiamato la Sua attenzione sul Gruppo dei militari; Egli, con paterna bontà, ha voluto che si avvicinassero a Lui per primi e per tutti ha avuto espressioni di particolare commovente affetto, ed a loro ha benedetto in modo particolare. Non senti, amico che sei lontano per compiere il tuo dovere, il conforto di quell’affetto e di quella benedizione?</p><p>Il S. Padre ha poi pronunziato per noi un altissimo discorso nel quale ha richiamato noi, che facciamo professione di vita intellettuale e vogliamo essere cristiani integrali, al dovere di creare ancora una volta, nello studio e nell’esercizio della professione, la magnifica armonia tra religione e cultura, che è stata storicamente immensamente feconda per la vita e potrà, essa sola completamente, ridonare a questa la tranquillità dell’ordine; ci ha incitati a costruire noi, che abbiamo il culto della verità, la verità nella nostra vita, condizione indispensabile perché il nostro apostolato sia efficace; ci ha raccomandato di vivere, noi uomini di pensiero, nella umiltà e nella carità, per potere assolvere in pieno il nostro compito di mai[o]res di fronte a tutti coloro che, nella società e nella Chiesa, guardano a noi. E tanti e tanti altri altissimi punti di meditazione c’erano nelle parole del Padre, che non posso qui richiamare per ragioni di tempo. Vorrei che sentissi anche tu, amico soldato, la fiducia, la forza, l’impegno vivo che noi abbiamo sentito dopo queste parole di vita del Vicario di Cristo. Vorrei che sentissi che valgono per te queste parole, che è data pure a te questa consegna sacra, cui vogliamo tener fede ad ogni costo. A te che, lontano, nel pericolo e nella severità della vita militare, non cessi di essere uomo di pensiero e di cultura, anche se per ora hai lasciato i libri, a te che mediti ora nell’esperienza quotidiana della vita, la quale dà a coloro che sanno comprendere altissimi insegnamenti, a te che tra compagni e inferiori puoi dare esempio di umiltà e di carità cristiana, che puoi mostrare pagando di persona, nel rischio e nel sacrificio, che forza Cristo Signore abbia data alla nostra vita.</p><p>Senti sempre presenti vicini a te i compagni che ti ricordano e ti vogliono bene, sentili pienamente partecipi della tua vita di oggi, senti sempre come un conforto magnifico l’unità della nostra famiglia fucina. </p><p>Con l’affetto più vivo ti saluto fraternamente nel Signore</p><p> 					ALDO MORO Presidente Centrale</p><h3>Vivere</h3><p><em>La vita del cristiano – spiega Moro – non si esaurisce nell’eroismo dell’azione ma si radica in un attento vaglio critico delle idee e in una costante preparazione interiore. L’articolo è pubblicato in «Azione fucina», XV, 1941, n. 16, 2 maggio, p. 1.</em></p><p>Guardato nel suo corso storico, il Cristianesimo appare caratterizzato dalla aperta professione di fede che esso determina, dalla coraggiosa realizzazione delle idee, che costituiscono il patrimonio magnifico di questa fede e che son tali che val bene la pena per esse di vivere e di morire.</p><p>E c’è appunto oggi una grave responsabilità che impegna il cristiano del secolo XX, pel quale forse più vivamente che per altri si pone l’imperativo di una vita attiva e aderente tutta alle sue ideali esigenze. Perché siamo nel secolo dell’azione, quando tutto ciò che è movimento sembra esso solo conquista definitiva e piena della vita; quando le idee si provano alla stregua della loro capacità di servire a questa, di essere in funzione di essa sola, produttive e feconde. Certo è che non si vuole ora pensare per pensare, ma pensare per vivere; e non si crede di dovere accettare una idea, se non sia capace di soddisfare questa esigenza profondamente umana; tanto che prende talvolta l’azione la mano all’idea e di pensare si fa a meno pur che si agisca, si agisca subito, si costruisca qualcosa che sia prodotto umano, visibile e dominatore per questa sua realtà di cosa effettuale che non si può negare e dalla quale non si può sfuggire.</p><p>In un mondo come questo, il Cristianesimo, se vuol valere, bisogna dimostri la pienezza del suo slancio di vita, la sua capacità di costruire nell’azione e di dominare, mediante il suo dinamismo, la vita.</p><p>* * *</p><p>Ma il Cristianesimo non può esaurirsi nell’eroismo dell’azione: per restare fedele a se stesso, per adempiere proprio anzi la sua funzione di fronte a questo secolo, bisogna che affermi l’altro eroismo che questo prepara: l’eroismo della conquista interiore delle idee, della adesione amorosa ad esse, della fede che le pone come valori supremi e valori tali, che debbono essere realizzati.</p><p>Sono due eroismi connessi ed entrambi necessari tanto che la vita non attinge la sua pienezza fuori di loro. L’eroismo della vita interiore, dove la lotta per la conquista della vita comincia nella ricerca ansiosa delle idee di verità che giustifichino la vita e quindi lo sforzo per realizzarla nell’azione; accanto a questo eroismo quello dell’azione, dove nella prova dei fatti, nel mezzo sociale, nel complicato intrecciarsi delle vite quello ch’era conquista interiore si compie in una nuova conquista. È la vittoria piena della vita, il momento supremo quando lo sforzo di vivere raggiunge il suo culmine massimo, nel costruire in concreto la vita, perché altri possa vivere nel nostro dono e giudicare la verità e la forza del valore che ha animata la nostra conquista. Prova complicata e dolorosa questa per la necessaria continuità della vita da mantenere, dalla sua tensione interna ideale alla sua estrinsecazione pratica, per questo sforzo di spingere la vita fuori di se stessa, ma lasciandola tanto intima ancora e coerente, che serbi in questo momento piena fedeltà al primo sforzo umano per cui la vita si disponeva ad essere tale veramente nel credere e nell’amare.</p><p>* * *</p><p>Non è vero che noi siamo dei contemplativi, o quanto meno dei contemplativi puri che, ben soddisfatti delle idee credute ed amate, non sentono e non vivono il dramma dell’azione, e non ne apprezzano la grandezza per cui in esso si compie davvero la vita. Solo non sappiamo e non possiamo svalutare per l’eroismo dell’azione il nascosto umile e grande eroismo della preparazione interiore all’azione, del travaglio che prepara la decisione e condiziona lo spiegarsi aperto e costruttivo della vita nella sua pienezza, l’amorosa adesione alle idee che nell’azione appunto divenga concretamente operativa. Ma poi sappiamo bene che la vita non si ferma qui, che è umano e cristiano andare innanzi, che c’è una vita come interferenza storica di contegni da costruire, un sistema complesso di vita che s’incontra con la vita per esprimere da sé, nel sacrificio, il mondo in cui viviamo, nel quale vediamo e siamo visti, giudichiamo e siamo giudicati. E sappiamo bene che quello sforzo interiore non è stato vano, se esso ed esso solo ci consente di essere in questo mondo complicato dell’azione noi stessi, di mantenerci fedeli appunto ad una direttiva che sia vera, e di darle per giunta luce maggiore nello sviluppo dell’azione che vogliamo realizzare.</p><p>* * *</p><p>Nell’accettazione della necessità ideale dell’azione per compiere piena la vita, v’è perciò quest’altra fondamentale esigenza che si pone, di conservare fedeltà al momento interiore, di stabilire uno svolgimento lineare e diritto della vita dalle idee ai fatti concreti. C’è accanto all’eroismo dell’azione in sé, l’eroismo dell’azione conseguente alle premesse ideali dalle quali la vita parte, dell’azione che si pone rigidamente sulla linea di sviluppo di queste e le realizza, costi quel che costi. E c’è una coerenza dell’azione all’idea ed una coerenza dell’idea alla verità, perché quella prima sia costruttiva nel bene e non diventi invece la fedeltà dell’azione alla sua premessa vuota negazione della verità profonda della vita e dell’azione.</p><p>È certo che solo la verità della idea da realizzare è fondamento solido per costruirvi su con coerenza, è solo la verità profonda dell’idea animatrice, la sua universale validità che ispira il coraggio di vivere la prova dolorosa e grave della vita che compie se stessa nell’azione, adempiendo la sua missione umana.</p><p>* * *</p><p>Noi dobbiamo avere oggi, sopratutto oggi, in un mondo che cerca in fondo, e lo sentiamo bene, ed è il nostro conforto, la verità, la forza di credere nelle idee cristiane ed umane, che valgono per il tempo e per l’eternità, che risolvono i problemi dell’uomo e i problemi degli uomini, di amarle, di sentire degna e buona per loro la vita, di aver fiducia che esse, che non ci siamo date noi, che un Dio ci ha date, morendo in veste umana, perché esse potessero valere, siano la verità.</p><p>Perché sia tale la nostra premessa interiore che ne derivi spontaneamente la decisione dell’azione, e questa sia suscitata coraggiosamente in tutta la pienezza del suo sviluppo. E dobbiamo avere accanto a questo il coraggio di restar loro fedeli, di una fedeltà assoluta che sia l’espressione dell’amore pieno, sentendo bene che in questa prova dell’ispirare loro concretamente la vita noi adempiamo la nostra missione umana in pieno. Non siamo stati e non siamo ancora noi cristiani troppo poco coraggiosi, troppo poco totalitari nella realizzazione della nostra idea, non abbiamo in fondo troppo poco creduto a questa esigenza di essere interi nei fatti come siamo interi nelle idee? Non abbiamo troppe volte temuto il logoramento della vita per lo sforzo che le si imponeva, non abbiamo troppo poco pensato, per capire tutto quello che si richiedeva da noi, o ponendo troppe volte il limite del nostro impegno troppo indietro, in posizione comoda e coperta? Non abbiamo troppo poco sentito questo valore esemplare della vita nostra coerente per gli altri?</p><p>Sono interrogativi che val la pena proporsi, quanto più la vita avvicina il cristiano ad ambienti che non sono suoi e che la Provvidenza pone per lui come il campo della lotta e della conquista.</p><p><span id="mention-74" class="mention person" about="AldoMoro">Aldo Moro</span></p><h3>Il dovere dell’ora</h3><p><em>Moro, richiamato alle armi nel maggio 1941, indica i motivi che devono ispirare l’atteggiamento del cristiano chiamato a combattere: il severo raccoglimento interiore, lo spirito di sacrificio, la fedeltà alla patria, la solidarietà con i compagni. L’articolo è pubblicato in «Azione fucina», XV, 1941, n. 17, 9 maggio, p. 1.</em></p><p>La chiamata alle armi degli Universitari<sup><a href="#footnote-258" id="footnote-ref-258">[257]</a></sup> trova gli Universitari Cattolici sereni e pronti al compimento cosciente e amoroso del loro dovere. C’è un invito della Patria che impegna e noi rispondiamo, come sempre, generosamente; noi che siamo abituati a pensare e a discutere, sentiamo bene che questa è l’ora dell’obbedienza cosciente e silenziosa; per questo non pensiamo più che tanto al sacrifizio che siamo chiamati a compiere delle nostre cose personali per il bene della Patria e ci prepariamo a vivere nel modo migliore, nell’affermazione cioè dei fondamentali valori umani e cristiani della vita, questa particolare responsabilità che ora la comunità dei fratelli nella nostra Patria ci affida. Sappiamo bene che ogni vita è nobile, buona, degna di esser vissuta ed amata, quando la si senta come espressione dell’amore provvidente e buono di un Dio, che in quella particolare forma di rivelazione ci dona se stesso, al quale amore si corrisponda per parte nostra con altrettanto amore.</p><p>C’è perciò serenità in noi ed anzi quell’intima gioia profonda che accompagna ogni realizzazione di vita nella bontà e nell’amore; ogni accettazione di compiti che impegnano, ogni dedizione generosa per cose che, più grandi di noi singoli, ci chiedono di donarci interi senza restrizioni e senza incertezze. E poiché abbiamo fede nella vita che è chiamata ad un destino di bene, e poiché crediamo in un Dio che questa guida con amore provvidente verso il suo destino, sentiamo che accettare con animo puro ogni situazione di vita cui questa Provvidenza ci chiami e lavorare per assolvere in questa il nostro compito umano, vuol dire costruire, costi quel che costi, costi pure tutto quello che amiamo e la vita stessa nella quale crediamo, per la verità e per il bene che debbono trionfare nel mondo.</p><p>* * *</p><p>Così Dio provvidente e amoroso ci accompagna in questo nuovo compito di vita che ci aspetta e che vogliamo assolvere bene. Egli è la nostra grande e vera ricchezza. Sappiamo di non essere soli, quando possiamo pregarLo ogni istante con il raccoglimento interiore che ci avvicina a Lui od anche solo con lo slancio della vita che si svolge quotidianamente nel bene e che vuol essere attuazione della Sua volontà, realizzazione della verità che Egli ha dato, altissimo mandato, a noi, perché la facessimo ogni giorno e ogni istante nell’amore. E sentiamo pure molto bene che Dio è vivo e presente nella vita nostra, generosissimo donatore, in tutto quello che di buono di puro di vero avremo ancora possibilità di godere in questo particolare momento di vita. Dio che si dona nelle cose belle che ci circonderanno, nell’esempio di bontà che ci sarà dato forse tante volte cogliere nel nostro ambiente, nella amicizia e nell’amore di tanti che ci seguono, nella stessa nostra magnifica confortante fraternità che resta, dolcissimo patrimonio di bene, ricchezza vera della nostra vita impegnata in un arduo lavoro. E con Dio è particolarmente Cristo presente e vicino, invisibile amico nella nostra vita, Cristo che ama e che soffre con noi e per noi, Cristo fatto obbediente fino alla morte e alla morte di croce.</p><p>* * *</p><p>Poiché sappiamo che Dio è la grande ricchezza della vita, che senza di Lui non si può spiegare né amare, vogliamo essere attenti ed entusiasti donatori di Lui ai fratelli che vivono con noi la nostra stessa fatica. Sappiamo bene che non c’è verità piena nella vita e quindi accettazione di questa in tutta la profondità del suo significato fuori di questo possesso di Colui che è verità totale che spiega e giustifica ogni cosa. Non è qualche cosa di solo negativo questo nostro donare Dio agli altri, quasi una difesa e un conforto soltanto; no, è ben più di un voler donare la stessa verità profonda della vita, perché questa non passi invano, perché sia sentita in tutta la sua magnifica ricchezza che in ogni manifestazione si ritrova. Per questo sono insieme l’amore di Dio e l’amore dei fratelli che ci spingono al dono, che lo rendono urgente e irrigettabile [sic] compito. Sappiamo di dare quanto c’è di più vero ed alto nella vita, la sola cosa necessaria e tale che in essa ogni cosa si può capire accettare ed amare. Oggi più che mai bisogna che vibri, concretamente operante, la nostra anima apostolica, che vuol dire ancora essenzialmente anima cristiana.</p><p>* * *</p><p>Non può sfuggire poi il significato profondo di questo esser presente del cristiano nel settore di vita dove si è impegnati di più nella durezza e nel sacrificio. Questo noi cristiani rivendichiamo come nostro diritto e dovere, di essere i primi dove si lavora e si soffre, e sacrificandosi; di non essere gli assenti nel nostro popolo, ma coloro che primi vivono la passione della nostra comunità di fratelli, della nostra Patria. Noi Universitari Cattolici in mezzo ai nostri compagni di Università in grigio verde, nelle prime file, accanto a loro che operano e si sacrificano. Vogliamo che essi sentano bene che noi siamo i primi ad assumere fatica e sacrificio, vicini a loro, vicini alla Patria; vogliamo che sentano la serenità della nostra accettazione per la carità di Cristo che ci arde nell’anima, vogliamo che sentano quanto amore c’è in questo nostro accettare il dolore e il sacrifizio stesso della vita, se occorra, ch’è espressione appunto di amore per loro, offerta di noi stessi fatta alla comunità dei fratelli nella Patria, perché sia, attraverso il nostro sacrificio, il bene. Vicini dunque ai compagni più cari dell’Università e vicini pure ai fratelli di tutte le classi e di tutte le età, di cui vogliamo condividere, in una piena comunità cristiana ed umana di vita, la sofferenza e lo sforzo, per la conquista di una Patria più grande e più buona.</p><p>* * *</p><p>Vogliamo che la nostra fatica, che il nostro sacrificio, quale sia, anche quello supremo, se occorra, servano a questo, a costruire davvero, in senso completo, per il bene della nostra Patria; per questo sappiamo che occorre purezza di cuore, rettitudine d’intenzione, slancio generoso nel dono della vita. Sappiamo che questo è necessario e che questo pure basta, perché il bene trionfi e la vita sia costruita, attraverso noi pure, nella verità. Questa universalità della nostra visione, questa sensibilità nostra ai grandi valori umani ineliminabili dalla vita, questo nostro anelare con purezza di cuore al bene vero della nostra Patria ci danno la sicurezza che noi costruiamo, nell’opposizione sia pure ad altre vite, per queste stesse, per l’umanità tutta, per la causa della verità e del bene che non ha confini di spazio né di tempo; cioè siamo pienamente, con anima cristiana e con sensibilità umana, nella storia che è storia degli uomini, di quelli che furono che sono e che saranno.</p><p>Una guerra, fuori di questa visione del suo stesso essere costruttiva per la vita e per la storia, perde ogni positività. Così noi sentiamo che lavoriamo per tutti, perché siano nella giustizia, nella verità, nel bene, perché siano nella carità che è il vincolo della perfezione. Lavoriamo per tutti, cominciando il nostro amore e la nostra costruzione di bene da questa nostra Patria, da questi nostri fratelli più vicini e più amati, che vivono ed operano nel corso della storia universale, ai quali doniamo volentieri la vita nostra intera. Perché crediamo nella vita che non muore.</p><p><span id="mention-75" class="mention person" about="AldoMoro">Aldo Moro</span></p><h3>Problemi di vita</h3><p><em>In un articolo pubblicato in «Azione fucina», XV, 1941, n. 20, 31 maggio, p. 1 Moro illustra la missione di santificazione universale della Chiesa, partecipando alla quale i cattolici portano avanti, senza ambiguità, il proprio impegno nella storia. </em></p><p>Negli sviluppi della storia di ogni giorno, di cui siamo spettatori interessati ed attori efficienti ad un tempo, siamo spesso, troppo spesso ancora abituati a vedere soltanto problemi di vita, che lasciano indifferente la nostra anima cristiana, quasi che essi restassero in una sfera sola di noi e non c’impegnassero interi. D’altra parte, i problemi propri della universale comunità dei fratelli, in cui siamo, la Chiesa, siamo abituati ancora a considerare come tali, appunto, che impegnano un’altra particolare sfera del nostro io, mentre restano per se stessi del tutto estranei all’altra nostra vibrazione di vita, alla nostra storia di uomini e di cittadini, che siamo inseriti in una Patria e viviamo in questa, e da questa partendo, allarghiamo la nostra visione verso gli orizzonti aperti della vita universale. Mondi appassionati e vibranti entrambi, mondi di dramma e di passione, nei quali le cose che son fuori di noi in apparenza finiamo per sentire propriamente nostre, avvertendo impegnata la nostra personalità, sentendo il nostro io responsabile di tutto questo processo, di questo complicato accavallarsi, risolversi, riproporsi di problemi. Storia tutta, possiamo ben dire, e storia in largo senso umana. Dov’è il punto di contatto fra i due mondi?</p><p>***</p><p>C’è un punto di saldatura, per così dire, oggettivo: una medesimezza di problemi che si presentano sì in forma diversa, tanto da potere, talora, trarre in inganno, ma che sono in fondo una cosa sola. Le grandi direttive di sviluppo della storia, che non son meno vere, se non c’è sempre di queste coscienza piena, se pure tante volte gli uomini lavorano immediatamente contro di esse, le direttive immanenti ed immancabili, perché son nella legge stessa di verità che domina tutta quanta la vita, sono verso una attuazione piena della vita di ciascun uomo, attraverso l’armonico sviluppo ordinato di tutte quante le sue facoltà, e la sua piena adesione a tutti i valori umani, che si propongono alla vita. Ancora verso una armonica coordinazione di tutte quante le personalità, sicché la storia umana appare caratterizzata da questa esigenza, ch’essa sia comprensiva di tutti quanti i valori delle personalità umane, che abbia un respiro veramente universale, che rifletta l’ampiezza stessa della vita che supera i confini di spazio e di tempo ed in questa sua universalità afferma veramente se stessa. Ed, infine, non di una universalità disorganica ed atomistica si tratta, ma di una organica e ben connessa unità, di un uno che scaturisce, come armonica coordinazione, dal molteplice, di una unità che si pone come sintesi ordinata di sfere particolari.</p><p>***</p><p>Direttive di storia queste, dicevamo, immancabili, come immancabile è in certo senso la loro realizzazione, in quanto esse riguardano la meta propria della vita che è in un ordine di verità. Direttive che ammettono uno sviluppo appunto, ch’è progresso cioè graduale e sempre più compiuta attuazione dell’ideale, ma con ritorni, incertezze, momenti negativi, sicché quello che è legge di verità diventa un grave e ansioso problema di vita, che questa impegna intera nello sforzo di realizzare se stessa. Questa vita umana che è appunto libera realizzatrice della sua legge di verità per cui lo sviluppo suo invece che essere natura è storia, invece che essere dato è problema. Grandezza vera questa della vita e della storia umana.</p><p>E grandezza della vita e della storia umana non solo, ma della vita e della storia della Chiesa. La quale, se ha un elemento divino, ch’è la presenza confortatrice e realizzatrice di Cristo, è pur fatta di uomini liberi di quella libertà che fa della vita un problema; sicché questa si presenta qui come un’ansiosa ricerca per attuare alcune mete ideali, che sono, si noti bene, del tutto eguali a quelle che persegue la storia umana.</p><p>Che cos’è l’esigenza di realizzare piena la vita di ciascun uomo, nell’affermazione totale dei suoi valori, se non questo anelito di santità ch’è molla che spinge lo sviluppo storico della Chiesa, santa e santificatrice ad un tempo? E chi vorrà negare che la santità sia appunto il più alto ideale umano, anzi essa ed essa sola veramente la sintesi di tutti i valori e di tutte le grandezze che l’uomo è chiamato a realizzare nella sua vita? E la ampiezza universale della prospettiva storica si riproduce nella universalità propria della Chiesa, ch’è per sua essenza cattolica, ed abbraccia spiritualmente anelante tutte le genti e verso tutte si volge per accoglierle concretamente a sé. Problema storico appunto e problema umano. Universalità, si diceva, ch’è essenzialmente unità, armonica composizione del molteplice donde scaturisca l’uno. Ed è la Chiesa universale non solo, ma una nel comando, nella fede, nell’amore, nelle opere di santificazione, unificata nel processo storico di vita attraverso il quale, e solo attraverso il quale, nello sforzo e nel sacrificio, l’unità si realizza. Problema anche questo e problema umano, che impegna ed appassiona, come gli altri, che come gli altri si propone e risolve, tra mille incertezze e ritorni, nella storia dell’umanità e nella storia della Chiesa, nella storia dell’uomo intero cioè.</p><p>***</p><p>Moltissime cose, che non è possibile dire ora compiutamente, scaturiscono da questa posizione, ch’è d’importanza capitale. Basti accennare qui appena, a porre nel giusto rilievo l’importanza del riconoscimento, che allora storia dell’umanità e della Chiesa confluiscono come in un medesimo filone, si riportano all’unità dell’uomo, lo impegnano tutto senza dispersioni, ed ogni sua energia di pensiero, di opera, ogni sua espansione di amore, ogni sacrificio per cui si sia immolato con anima pura e retta intenzione nell’uno o nell’altro corso di sviluppo storico, valgono per l’attuazione piena dei destini umani totali, contributo dato da ciascuno alla pienezza della vita in sé e negli altri, alla attuazione del corso storico, al compimento di quanto è meta degna per l’uomo, che va perseguita ad ogni costo, inquadrandosi l’opera nostra realizzativa, partente dal nostro piccolo ambito, nel contributo dato dalle generazioni e dalle genti.</p><p>Ed è importante sentire accanto a questo dovere di donazione intera, per un fine solo da realizzare, la presenza confortatrice di Cristo Redentore, che, com’è nella Chiesa e nella sua storia, è nella vita e nella storia del mondo. E come di quella conforta l’ansia di ricerca e il lavoro protratto amorosamente e coraggiosamente per ogni tempo e per ogni ora, come costituisce per essa garanzia di vittoria, così pure conforta e accompagna il lavoro degli uomini, di tutti gli uomini che nel corso della storia faticano e soffrono con purezza di cuore, per realizzare quel che nella vita è vero e buono. Mentre proprio, oltre l’avvertire il problema, oltre la constatazione ripetuta tante volte e sempre dolorosa di quanto è nella vita inattuazione del suo ideale, resta a dimostrare che il problema può ben avere soluzione, che l’ansia e la fatica sono giustificate, che c’è luce vera che guida nel cammino difficile, questo ideale di una Chiesa la quale, pur immersa nello stesso lavoro di realizzazione di cattolicità di unità e di santità, benché sia ancora così lontana dall’esserlo storicamente, si proclama una santa cattolica; quasi a riaffermare che questo è il destino dell’umanità, che quello che è vero, benché sia disatteso nella concreta effettuazione, vale, che quello che è vero e che vale, sarà.</p><p><span id="mention-76" class="mention person" about="AldoMoro">Aldo Moro</span></p><h3>Vita militare</h3><p><em>Moro, chiamato alle armi ai primi di maggio 1941, come già ricordato, dal luglio svolge l’addestramento militare dapprima a <span id="mention-235" class="mention place" about="Bari">Bari</span>, presso la caserma «Domenico Picca», in un battaglione universitario aggregato al 48° reggimento di fanteria, poi a Putignano, a Noci, quindi ad Altamura. Promosso caporale nel settembre, due mesi dopo sarà trasferito a Palermo, dove, col grado di sergente, seguirà l’VIII corso di istruzione per ufficiali; nel marzo 1942, sarà ammesso alla scuola allievi ufficiali di Casagiove, in provincia di Caserta, ma per ragioni di salute sarà assegnato al tribunale militare di <span id="mention-236" class="mention place" about="Bari">Bari</span>. Egli confida al lettore come sotto le armi, pur a prezzo di sacrifici, si sperimenti una solidarietà tra i compagni che ridesta la vocazione all’amicizia, una disciplina che aiuta a ordinare la vita, un raccoglimento interiore che fa meglio apprezzare i veri valori umani e cristiani. L’articolo è pubblicato in «Azione fucina», XV, 1941, n. 27, 30 luglio, p. 1.</em></p><p>Scrivo seduto sull’umile pagliericcio che mi è stato assegnato, nella camerata nuda, dove i compagni d’arme riposano. Abbiamo lavorato questa mattina, stanchi sotto il sole cocente, eppur lieti e sereni. Come con letizia serena, forse ancora un po’ sorpresi di tante cose nuove e diverse che andiamo sperimentando ogni giorno, abbiamo vuotato e poi ripulito la nostra gavetta. Esperienze nuove ed umili eppur significative di una vita nuova che è cominciata per noi; vita nuova nella quale entriamo con la nostra vecchia anima che ha vissute tante altre esperienze, e si ritrova in questo nuovo mondo, da un certo punto di vista, la stessa (qual è il sacrifizio che finora non avevamo provato?) eppur sente che nuove vibrazioni ci sono.</p><p>Il nostro problema di oggi, quello che deve impegnarci di più, è proprio questo, che la nostra anima continui ad essere un’anima umana vibrante, che si ritrovi intera nella nuova esperienza di vita, anzi questa senta come il suo umano e cristiano compito nell’ora che volge. C’è un regolamento di vita oggi, ch’è per molti forse cosa nuova: c’è una disciplina. C’è un’umile semplicità di vita; ma la novità non è tutta qui. Ma questo non basta per farci sentire interessata e impegnata, nel modo più vivo, la nostra umanità in quest’ora. Vero è che si prospettano ora taluni alti valori, che son poi altrettante direttive di doveri della vita umana.</p><p>***</p><p>Siamo oggi al servizio della Patria. È vero che la Patria si serve in ogni compito di vita che a noi sia assegnato, e non solo in quelli che, con sensibile evidenza, riguardino il bene della comunità, ma pure negli altri che, pur sembrando riguardare le manifestazioni le più intime della personalità, pure arricchiscono di necessità, per riflesso, di valori la vita sociale. Ma è certo che si serve di più, in questo momento, nella divisa del fante, con l’arma al fianco, nella durezza e nel sacrificio, nelle strade assolate. E se c’è in tutto questo, non un rassegnato sforzo di sopportazione ma un amore veramente comprensivo, possiamo ben dire che servire la Patria in armi è un grande momento di vita.</p><p>E serviamo la Patria insieme. C’è una fraternità più grande di questa che sorge tra noi camerati, quasi per una fatale necessità, ed impegna la vita intera? Comunione di tutte le ore con i compagni più diversi; eppure ogni diversità sembra essere superata, di studi, di tradizioni, d’idee, di diverso tenore di vita, in questo cameratismo che affratella, come nessun altro, forse. Qui tutto è comune e lo è senza sforzo; questa vita insieme in tutti gli istanti, nonché stancare, conforta. Qui gl’isolati sono condannati e molti, forse, che non avevano creduto al valore dell’«altro» di quegli che c’è al fianco, al quale è bello e confortante far bene, da cui si può ricevere, con un sorriso, in umiltà, una piccola cosa, ch’è poi grande come è grande la vita, che in quella cosa si dona, avvertono oggi che la nostra vocazione umana è di essere stretti e vicini, nel mistero della vita, mistero di gioia e di dolore. C’è una disciplina e un regolamento che impongono la vita comune? Ma chi non sente spontanea questa vocazione di fraternità e di amicizia? Tutto è bello, quando v’è l’amore. Qui nella mia caserma e così certo in tutte le caserme d’Italia, ci si vuol bene. Io ne ho provato, constatandolo, un grande conforto.</p><p>Ho ritrovato qui, in questa nuova esperienza, ed ho sentito, sopratutto, vero della vivezza impressionante dei fatti, questo che avevo altra volta pensato, che ci sono infiniti tesori nascosti nei cuori degli uomini, che nessuna esperienza negativa potrà mai cancellare. Che ci sono in questa nostra vita di oggi, che tante volte siamo abituati a qualificare come negativa ed a condannare, infiniti valori umani e cristiani, che bisogna solo riscoprire, rivalutare, inserire in un’esistenza concreta di vita. Opera di pazienza e di amore. Se gli uomini son più buoni di quanto pensiamo, son sempre meno buoni di quanto vorremmo; è il nostro dolore di ogni giorno, questo di ritrovarci ogni istante inferiori alla grandezza del nostro compito umano. Comunicare la nostra fiducia, giova certo ed è dovere; comunicare la nostra ansia impaziente eppur serena di una ascesa verso l’alto – nobiltà vera dell’uomo ch’è uomo davvero se sale – giova pure ed è anzi dovere. Noi ci siamo proposti, con trepidazione, il compito immane di riformare il mondo, di rendere a tutto quello che è vero e buono il suo posto ed il suo valore, di ridar luce e respiro alla vita, ma forse abbiamo troppe volte pensato a vie lunghe e diritte che portino alla meta: forse abbiamo creduto che tutto fosse da distruggere per poter riedificare. Ora qui troviamo il vero: che il cammino è forse più umile e semplice di quanto si pensava; che c’è molto da riportare nell’ordine, certo, ma che tante cose vanno riconosciute e rispettate, che la riconquista degli uomini ai valori dello spirito si fa salvando quel che, del regno dello spirito, è restato nell’uomo che ha fatto l’esperienza del male.</p><p>Parliamo di ricostruzione del mondo oggi ed a ragione. Sentiamo tutti bene che c’è bisogno di purificazione e di rinnovamento interiore, che la guerra è solo l’indizio, il più appariscente certo, di una crisi ch’è negli spiriti, i quali cercano ansiosi un equilibrio ed una volontà serena nella vita. Ci vien fatto di domandarci allora, se e come la nostra posizione di oggi sia diretta a questa meta, se e quanto essa contribuisca a ridonare al mondo inquieto la pace di cui ha bisogno. Sappiamo bene che occorre, per questo, pensare, sperare, pregare, amare, lavorare con tenacia paziente, nel proprio posto di vita, perché siano, le cose grandi e buone.</p><p>Qui forse si può poco pensare e pregare, così come, la nostra costruzione di vita oggi, il nostro compito umano, può sembrare troppo povero e scarno, per essere veramente efficace. Eppure sappiamo bene che il nostro contributo di oggi è il maggiore che noi possiamo dare, che la nostra sofferenza, che si unisce alla sofferenza di tutti gli uomini, non è vana, se amorosamente accettata, che da questo travaglio, di cui noi siamo parte, nelle prime linee, verrà quello che tutti gli uomini si aspettano ansiosi.</p><p><span id="mention-77" class="mention person" about="AldoMoro">Aldo Moro</span></p><p><strong>La relazione del Presidente Centrale</strong></p><p><em>In sostituzione del consueto congresso, dal 2 al 3 settembre 1941 si svolgono a Roma, presso il Pontificio ateneo lateranense, le giornate di preghiera e di studio per i dirigenti della Fuci. La prolusione sul tema “Storia della umanità e storia della Chiesa” è tenuta dal prof. Giovanni Battista Scaglia. Moro tiene la sua relazione il 3 settembre. In essa insiste sulle conseguenze della guerra sull’organizzazione della Fuci e sulla vita universitaria. In «Azione fucina», XV, 1941, n. 30, 10 settembre, pp. 3-4 ne vengono riepilogati i punti salienti.</em></p><p>Il Presidente dichiara di non poter presentare un completo quadro delle attività svolte dalla Fuci nel decorso anno accademico perché a causa del servizio militare non ha potuto seguire da vicino in questi ultimi mesi tutto il lavoro. Si limiterà quindi ad un esame per grandi linee di questo lavoro risalendo un po’ indietro e precisamente alla fine dell’anno accademico ’38-’39 quando assunse la Presidenza Centrale.</p><p>La Fuci ha lavorato in questi ultimi anni in mezzo a difficoltà di ogni genere ed in momenti di eccezionale gravità che hanno richiesto da parte di tutti il massimo impegno: l’esame del passato che oggi facciamo deve darci luce per la nostra azione del domani che vogliamo sia tanto più feconda quanto maggiori sono le difficoltà prevedibili.</p><p>Due anni e mezzo fa, dice il relatore, l’esigenza più viva della Fuci era di estendersi maggiormente, di organizzare meglio e su scala più vasta gli organi direttivi; masse di universitari rimanevano estranei ai nostri ideali forse per non conoscere nemmeno quali questi ideali fossero. A questo problema la Fuci ha cercato di far fronte mediante una penetrazione capillare dell’ambiente universitario. La direttiva seguita è stata duplice: potenziare i nuclei fondamentali delle sedi universitarie e dei più importanti Segretariati ed insieme andare verso i piccoli centri ove gli universitari ivi residenti vengono inquadrati e incanalati al fine di non farli trovare dispersi quando giungono nelle città dove ha sede l’università che frequentano. Si è cercato così di mostrare la Fuci in vaste zone d’Italia che ignoravano completamente il nostro movimento; l’opera non può davvero ritenersi compiuta e ci sono ancora molte regioni in cui la penetrazione è scarsa o addirittura nulla: ad esse saranno rivolte le nostre cure più attente. Si è contemporaneamente moltiplicato il complesso degli organi direttivi ponendo accanto al consigliere di zona degli incaricati regionali che mentre possono più da vicino seguire il lavoro delle singole sedi, sono insieme più qualificati a comprendere tempestivamente le varie esigenze delle sedi stesse. </p><p>Altri problemi, particolari, si presentavano in quest’anno tra cui la necessità di approfondire con un lavoro personale di tutti i fucini lo spirito dei nostri ideali, gli intimi valori delle nostre attività, le ragioni dell’essere stesso della Fuci, le sue finalità naturali e sopranaturali [sic]. Si è ricercata e vagliata quella che è la vena profonda di tutte le nostre iniziative. I dirigenti – e con loro quanti vivono con affettuoso interessamento la vita della Fuci – si sono più volte domandati se le mutate esigenze e tendenze dell’ambiente universitario non richiedesse una revisione dei nostri metodi penetrativi ed educativi. Il problema che è stato oggetto di studio anche da parte del Consiglio Superiore può essere così risolto: occorre potenziare sempre di più ognuna delle attività del nostro programma lasciando questo immutato nelle sue linee generali ormai collaudate da quaranta anni di feconda esperienza. </p><p>Quale è il fine della Fuci? Creare una vita cristiana nell’università, essere di questa l’anima religiosa. La Fuci vuol richiamare ogni universitario ad una vita veramente umana – nel senso che all’umanesimo dà il cristiano – ad una vita completa, dai più larghi orizzonti, aperta a tutti i valori naturali e sopranaturali [sic]. E l’opera di formazione dell’universitario è fatta tenendo ben presenti le esigenze caratteristiche dell’ambiente: nell’unità della persona umana non devono esistere fratture, non possono ammettersi due mentalità, religiosa l’una scientifica l’altra quasi in disarmonia tra loro. L’uomo completo che noi vogliamo formare deve avere ben chiaro il punto di contatto tra scienza e fede.</p><p>La classe universitaria sarà domani la classe dirigente. Ebbene, le persone che devono dirigere nella vita devono di necessità avere quella autonomia spirituale, quella integrità, fonte di ricchezza e di forza, doti che fanno del dirigente un vero centro di vita nel campo specifico delle varie attività. Noi abbiamo la coscienza di creare dei veri cristiani che sentono la responsabilità della vita ed il dovere di una espansione di carità: a questo tende la Fuci. Lo studente deve nell’università poter attingere oltre che la scienza anche la fede, quella fede che nella professione e nella vita non è meno necessaria della scienza.</p><p>Ma accanto ai problemi tradizionali se ne è posto uno, nuovo ed impellente: adeguarsi alle esigenze dello stato di guerra. È chiaro che quanti avevano realizzato in sé il programma di vita sopra enunciato non sono stati travolti dalle contingenze talvolta connesse del momento. Il cristiano vero ha una unità spirituale ed un equilibrio che gli permettono non solo di non esser travolto ma di mantenere in mezzo alle vicissitudini della vita il proprio orientamento e quella visione panoramica di tutte le cose guardate alla specola dei principii evangelici. Il mondo assiste oggi al crollo di valori causato dal materialismo della vita e noi vogliamo appunto reagire a questo materialismo creando degli uomini che riescano a trovare in sé energie sufficienti per operare il bene e mantenere alta la fiaccola della spiritualità. </p><p>La Fuci ha sentito che il suo compito era questo: accentuare la sua attività, non avvilirsi per le difficoltà ma rafforzarsi per gli ostacoli superati e da superare. Facendo altrimenti avrebbe tradito la Chiesa e la Patria.</p><p>In questo spirito va ripensata e salutata l’attività svolta in quest’anno, attività completa nel piano ideale anche se in linea di fatto questa o quella associazione o segretariato non è riuscito a realizzare gli scopi pratici che si era prefisso.</p><p>Il corso di religione, il corso di filosofia, il gruppo del Vangelo e tutte le altre attività svolte nelle associazioni hanno un carattere formativo diretto a rendere sempre più aderente l’universitario alle esigenze della vita: quindi dovranno essere continuate ad ogni costo con ritmo alacre, costituendo esse un lavoro che mai può dirsi compiuto a causa del succedersi delle masse dei giovani.</p><p>Ci siamo trovati quest’anno dinanzi ad una situazione nuova: l’università in grigio verde. La Fuci si è pertanto trovata a svolgere il suo apostolato in mezzo alla vita militare. Il Centro, che già dallo scorso anno, nei suoi quadri direttivi aveva inserito un Segretario per l’assistenza ai militari, ha organizzato visite saltuarie ai militari universitari che hanno arrecato visibile gioia non solo ai militari stessi ma anche alle loro famiglie che constatavano come la Fuci si preoccupasse dell’assistenza spirituale dei loro cari. Per i militari è stata svolta inoltre una notevole attività di stampa che sarà sempre più potenziata nei mesi venturi: così il nostro settimanale si è aperto ai problemi nuovi degli universitari soldati, mentre veniva edito e largamente diffuso un opuscolo appositamente scritto dal cappellano militare Don Sergio Pignedoli<sup><a href="#footnote-259" id="footnote-ref-259">[258]</a></sup>. Contemporaneamente si iniziava l’invio gratuito di libri formativi e di lettura ai fucini in armi. </p><p>La Fuci una nella sua sostanza si è oggi sdoppiata: da una parte si hanno tutte le attività dei soci ancora in sede dall’altra quelle dei e per i soci militari. Siamo stati insieme in questo doppio ordine di lavoro estremamente spregiudicati. Mentre per la Fuci che lavora in sede, come si è detto, si è cercato di mantenersi nelle linee tradizionali, per la Fuci militare si ci è liberati dalle forme per essere più aperti a tutte le esigenze della nuova vita. Inutile sarebbe stata la nostra formazione all’apostolato se gli altri non ci avessero sentiti come loro: si è quindi usato di essere larghi, liberi da formazioni per incontrare ed accogliere tutti.</p><p>Come la Fuci ha compiuto questo incontro con i compagni dell’università? Possiamo dire che lo ha compiuto in modo fecondo, senza strappi o compromessi, sulla base di una franca professione della fede. L’orizzonte che si schiudeva alle nostre possibilità di bene con questo contatto intimo ed affratellante con tutta la massa degli universitari era immenso: noi abbiamo apertamente detto a tutti le cose che noi crediamo e ci siamo sforzati di rendere ogni manifestazione della nostra vita sempre più aderente agli ideali professati; nessuno ha mai dovuto ricercare in noi invano un atto di cameratismo ed anche i più piccoli atti in cui si esercitava questo illimitato senso di carità verso tutti sono stati fecondi di un bene che non spetta a noi – e nemmeno lo potremmo – valutare. La Fuci ha assodato la sua formazione in questa nuova esperienza di vita e Dio solo conosce gli atti di bontà che i nostri soci hanno in suo nome compiuto.</p><p>Il compito assunto di dare a Dio a sé e agli altri può dirsi essere stato da tutti compreso e volto, con intensità più o meno accentuata a realizzazione.</p><p>Problemi molto gravi ci si pongono per questo domani dai contorni per molti lati ancora oscuri ed incerti: il pensiero però del lavoro compiuto dalla Fuci nell’uno e nell’altro campo di azione, quello tradizionale e quello militare, ci autorizza a nutrire verso l’avvenire una grande fiducia. </p><p>Si è certi che ognuno rimarrà al suo posto per la Fuci e nella Fuci: nell’anno che verrà quel senso della carità che ci unisce, che è stata la nostra forza fino ad oggi dovrà essere sempre più ravvivato. Chi lavorerà in sede sentirà l’impegno di essere custode di una tradizione che non deve ad ogni costo affievolirsi: chi, lontano, compirà il suo dovere sentirà l’affettuosa ed operante solidarietà dei compagni rimasti nel fronte interno. </p><p>Mutano i nomi ma la Fuci nelle sue grandi linee resta. La Fuci continuerà a vivere domani questa esperienza di liberazione dalla forme in un’accresciuta coscienza dello spirito dei nostri ideali, opererà con una vitalità più accesa e con slancio sempre maggiore cercherà di espandere la ricchezza spirituale accumulata durante i suoi quaranta anni di vita feconda. </p><h3>Solidarietà</h3><p><em>Moro spiega come la guerra, pur fomite di divisione, sia una paradossale e propizia occasione per riscoprire la solidarietà tra gli uomini, dinanzi alla quale il cristiano non può restare indifferente. L’articolo, pubblicato in «Azione fucina», XV, 1941, n. 36, 10 novembre, p. 1, compare in una versione ridotta e con lo stesso titolo anche in «Bollettino di Studium», VII, n. 12, dicembre 1941, p. 4.</em></p><p>	</p><p>C’è sempre nella vita, ed è particolarmente sensibile in quest’ora, una diversità di compiti e di posizioni individuali; e i compiti impegnano più o meno, e le posizioni possono essere arrischiate o comode, tali che importino un sacrificio maggiore e un’offerta così completa di sé, che quasi non lasci tempo e modo di ricordarsi che esiste, ritenuto saggia norma di vita, un egoismo sacro; o tali invece che consentano una maggiore considerazione di se stesso e delle proprie esigenze e fermino il sacrificio in un limite ragionevole. Niente di male in questo; la vita è fatta così e questo risponde certo ad una verità. Ma son differenze e distanze che troppo spesso fanno male e non si prendono in pace, le si condanni poi con un netto giudizio tagliente o le si respinga con un sorriso amaro, che sembra indifferenza superiore ed è invece solo e appunto amarezza. È lo stato d’animo di quelli che già tornano di lontano o che torneranno domani, e sentono bene che quello sforzo, il quale fece tendere la loro vita e chiamò a raccolta tutte le risorse spirituali, per andare avanti, non sarà considerato abbastanza, e troverà il riconoscimento magari di un sorriso curioso o l’attenzione scialba delle cose che destano l’interesse di un solo minuto. E questo stato d’animo, e questo giudizio negativo diventa o diventerà un formidabile interrogativo rivolto a coloro che hanno amministrato questa cosa immensa e bella che è la vita, quando altri uomini lottavano in uno sforzo sovrumano, dimenticandosi, per fare appunto la vita più bella e più buona.</p><p>Un interrogativo, che domanderà conto del modo come sono state condotte le cose che altri aveva abbandonate, lasciando in esse un po’ della propria anima, perché erano cose amate, con la trepidazione di trovarle fatte vuote estranee e lontane, per non essere state trattate con la delicatezza piena di riguardo e di amore per cose che non sono soltanto di che le gode allora, ma di chi appunto le ha lasciate per tutti; ed attendeva per ciò che questi tutti le possedessero in unione di spirito con coloro che, assenti, continuavano a guardare ad esse come ad un passato caro, che potrebbe non ritornare.</p><p>***</p><p>Non bisogna drammatizzare sulle cose che hanno, come questa, un contenuto semplice e umano; così anche qui le reazioni e le illazioni eccessive sarebbero senz’altro pericolose. Bisogna che restino degli amministratori della vita normale, di tutte le sue cose buone belle e grandi; bisogna che restino, in posizioni arretrate, i conservatori delle grandi tradizioni nazionali, quelli che continueranno a vivere come prima, che ancora godranno di cose comode, soffici, ordinate, d’incontro di amici e di serate tranquille, di gioie cittadine, di studi, che altri non possono fare, di preghiere che altri non possono elevare, di tutto quello che era ieri il contenuto buono di una vita buona, ch’era ieri il patrimonio di tutti o di quasi tutti, ed è oggi riservato ad alcuni.</p><p>Bisogna che restino queste cose e questi uomini; solo basta, perché essi non offendano, ed anzi sostengano e confortino chi fa il cammino più lontano, più duro e più solo, che ricordino, che vogliano bene con semplice umano amore, che compatiscano nel senso classico e bello della parola. Che vuol dire vivere insieme in una comunione totale di vita, vivere insieme in senso completo, com’è proprio nella verità profonda della vita, nella quale gli uomini son nati con questo bisogno e con questo destino, e non c’è dolore più bruciante del vedere divergere, sia pure solo per disattenzione, le vie che son fatte per incontrarsi e per formare un’unica grande strada percorsa dagli uomini insieme. Questa è solidarietà, fatto cristiano umano e patriottico e l’insegnamento n’è attuale e vivo in tempo di guerra.</p><p>Solidarietà di opere e solidarietà di spiriti, ma in fondo sempre completamente solidarietà di spiriti, perché solo le anime che s’incontrano nell’amore rendono le opere solidali. Solidarietà di opere, perché ogni compito, sia pure il più modesto e semplice, s’inserisce in un vasto piano di ordine e serve, come ogni altro, insieme ad ogni altro, a costruire la vita storica della nazione e del mondo per oggi e per domani. Solidarietà di spiriti, che si ritrovano al di là di ogni distanza, che si comunicano la sofferenza ed il sacrificio, piccoli o grandi che siano (ma quando c’è l’amore non si bada davvero a differenze di quantità e qualità), ed allora la sofferenza ed il sacrificio di tutti diventano la sofferenza e il sacrificio di un popolo o più largamente della umanità, che allora acquistano diritto alla salvezza ed alla vita, quando abbiano in unità vera fatta esperienza piena del dolore umano; che si ritrovano in un desiderio di cose migliori e sentono che lavorano tutti per questo, e che il contributo maggiore dato da uno merita la riconoscenza dell’altro e il contributo minore e più semplice, non va svalutato, ma apprezzato ed accolto nell’amore.</p><p>***</p><p>Noi sappiamo che questa solidarietà è squisitamente cristiana ed avvertiamo bene che uno dei compiti più grandi del Cristianesimo oggi è proprio di rendere capaci gli uomini di questo incontro, di questa comprensione, di questa accettazione comune del dolore, di questa amalgama che prepara già oggi una comunità nazionale più solida ed un più vasto incontro umano per il domani. Fa leva il cristianesimo per questo sulle energie spirituali che il suo millenario insegnamento e la sua prassi di vita hanno determinato nelle coscienze, energie tante volte sopite che bisogna oggi risvegliare.</p><p>Questa è appunto responsabilità del cristiano, il quale bisogna pure faccia leva su elementi propriamente patriottici, sulla solidarietà nazionale cioè, che è essa stessa squisitamente cristiana. Che vorrà dire poi dare volto cristiano alla realtà altissima della Patria, svelando quanto di semplice, di umano e di cristiano ci sia in questa suprema realtà, che tante volte la rettorica delle parole fa sfumare nel nulla. Utile contributo pure a quel ritrovare e riaccogliere nel patrimonio proprio del cristianesimo tanti valori umani, che mi pare sia una delle caratteristiche più interessanti di questo ansioso e dinamico cristianesimo della nostra epoca.</p><p>***</p><p>Tra quelli che torneranno, dopo aver sentito ogni minuto la nostalgia delle cose lontane e passate, dopo aver sentito pressante e viva l’esigenza di un ricordo di un affetto di una solidarietà degli spiriti, vi sarà chi forse allora avrà colto il problema di un’umanità fatta di uguali, di persone aventi tutte un valore, sicché non possono essere ammessi dei reietti della vita lasciati alla periferia, dei lontani, che non solo non possono godere in misura eguale che gli altri dei beni spirituali e materiali della vita, ma neppure si sentono avvicinati con l’animo, chiamati spiritualmente a partecipare con gli altri, in un amore solidale ed operante, al dono della vita che il Signore ha fatto a tutti. Forse la guerra sa insegnare queste cose, come sa farne ritrovare tante altre, che gli uomini, stando troppo bene, hanno smarrite. Se avremo sentito bene, con la vivezza delle cose ideali che debbono essere fatte ad ogni costo, che non possiamo escludere nessun uomo dalla nostra vita, la guerra sarà stata un passo verso la carità.</p><p><span id="mention-78" class="mention person" about="AldoMoro">Aldo Moro</span></p><p>1942</p><h3>Problemi dell’Università</h3><p><em>Lasciata la presidenza della Fuci nel febbraio 1942 e aderente al Movimento Laureati di Azione Cattolica, Moro scrive un articolo per la rivista culturale dell’associazione, “Studium”, riflettendo sulla funzione educativa e formativa dell’Università e sul valore dell’esperienza universitaria come preparazione alla vita e come risposta alle esigenze più profonde dell’intelligenza. L’articolo è pubblicato in «Studium», XXXVIII, 1942, n. 10, ottobre, pp. 279-284.</em></p><p>Tornano in tempi nuovi vecchi problemi e si ripropongono attuali e vivi: così quello dell’Università. Mentre cresce ogni giorno più il numero degli studenti iscritti, è evidente, d’altra parte, un allontanamento da essa come organismo spirituale e di cultura. I giovani ne vanno perdendo sempre più l’amore, forse anche neppure ne conoscono il vero volto; divenuti massa, né frequentano né studiano, e l’Università minaccia di degradarsi al rango di macchina che, una volta pagata la moneta delle tasse e girata la manovella dell’esame, offre il diploma bello e pronto per l’uso.</p><p>Il disinteresse per la vita universitaria non è solo di quegli studenti – sempre più numerosi – che alla vita universitaria partecipano solo parzialmente in quanto costretti a cercare un impiego, che d’altra parte non soddisfa da solo le loro aspirazioni, ma anche dei migliori; mentre poi – ed è fatto estremamente significativo – negli studenti impiegati non si coglie affatto, come si aspetterebbe, un simpatico disappunto quasi per una esperienza vitale perduta, per un mondo bello, in cui si possa vivere con umana vibrazione, che resti precluso per contingenze dolorose ai meno fortunati. I migliori, fra questi, a loro volta, aspirano ad una più intensa attività spirituale autonoma ed al contatto con i compagni più pensosi. Gli uni e gli altri cercano forse altrove qualche cosa che l’Università non sa dare? La crisi degli universitari di oggi di fronte alla scuola superiore, l’allontanamento da questa, sia per l’impiego, sia per una diversa (e si spera più feconda) esperienza spirituale mi paiono espressioni di una profonda sfiducia di fronte ad una istituzione che non riesce a parlare un linguaggio che i giovani capiscano, che non sa dire parole che vadano al cuore e servano alla vita.</p><p>C’è qualche cosa che sembra ai giovani del nostro tempo più decisivo ed urgente dell’apprendimento scientifico e dell’impadronirsi di una tecnica per l’esercizio professionale; c’è il problema della vita che urge coloro che hanno vent’anni, c’è un bisogno immenso di sapere, prima di tutto, quello che fa bella e buona la vita, che la fa degna di essere vissuta, perché lo studio, la professione, la tecnica hanno valore e significato solo se la vita, a sua volta, ha valore e significato. Io ho sentito coloro che escono dalla scuola media affermare che la loro curiosità e la loro ansia sono, più che per l’università, per la vita; ché la vita sembra rivelarsi allora, come un mondo nuovo e immenso, al giovane.</p><p>Il giovane non si “lascia” mai vivere: ha bisogno di una ragione per accettare la vita. Io ho avuto la fortuna di un’esperienza ricchissima di contatti con gli universitari e nelle posizioni più favorevoli per osservare la loro anima; ne ho ricavato la certezza che nel giovane ci sono quasi sempre (finché il mondo non sia affrettato a soffocarle) ricchezza e sensibilità spirituale, un desiderio vivissimo di possedere la vita e di fare in questa qualche cosa di bello e di buono. Come pure, purtroppo, ho osservato diffusa la sfiducia di trovare nell’ambito dell’Università un aiuto dato con animo largo e cordiale per la ricerca dei valori e l’adesione ad essi, nei quali, veramente e solamente si costruisce l’uomo.</p><p>Questo vorrebbe essere un richiamo alla funzione educatrice e formativa, che è caratteristica, come di tutta la scuola, anche dell’Università, se è vero che da questa vengono fuori i professionisti, coloro che attraverso una specifica competenza tecnica esplicano un servizio sociale, che ha il carattere di una autorità bene intesa e di una direttiva data, con chiarezze di idee, forza d’amore, senso vivo e operante di solidarietà umana, alle altre classi sociali. Un richiamo, vorrei dire, alla funzione umana dell’Università e della scuola. Il quale potrebbe sembrare superfluo per cose tanto ovvie, se noi non dimenticassimo spesso proprio queste, che son poi le più grandi, le più umane, quelle che dovrebbero insegnarci di più. Né si dica che il giovane giunge all’Università, quando nella famiglia, nella scuola, nelle istituzioni politiche e religiose ha compiuto quasi del tutto la sua educazione ed ha formato la sua personalità. Mostreremmo così di ignorare quella crisi profonda della gioventù, per cui ogni precedente conquista di idee e di valori, anche la più solida, anche quella ottenuta nel modo più personale, vien messa in forse dal sorgere nel giovane della personalità dell’uomo, ond’egli vuol fare, non può non fare anzi, da sé esperienza del mondo e della vita, di cui egli e non altri deve ricercare il significato di verità. Nessuno schema è valido in questa età, se non sia stato verificato da questa esperienza nuova, più larga, veramente autonoma, dove l’intelligenza non dice la parola decisiva, ma piuttosto collabora, chiarendole ed ordinandole, con le altre mille voci, che esprimono tutte l’esigenze del giovane. Processo, questo, pieno di pericoli ed insieme immensamente fecondo, nel quale il giovane cerca dovunque indirizzo ed appoggio, restando però estremamente diffidente di fronte anche alla più lontana possibilità che questi siano dati con meno delicatezza e comprensione, di quante siano necessarie per salvare la sua autonomia spirituale. Non è da stupire perciò che egli guardi all’Università, né che la trovi, purtroppo, infinitamente più piccola della sua vita.</p><p>Qui cadono opportune alcune osservazioni. Una riguarda i rapporti tra Università e vita, anzi per intenderci meglio, vita professionale. Anche qui cose molto ovvie, ma alle quali abbiamo il torto di non pensare abbastanza specie dall’angolo visuale delle esigenze dell’insegnamento universitario. Intanto è evidente una cosa: ogni risoluzione del problema della vita individuale nell’universitario è un fatto di rilievo sociale, in relazione soprattutto ai problemi di vita di coloro con cui il professionista si incontrerà domani, specie nella cerchia sociale che costituisce l’ambiente della sua professione, la quale nel mettere a disposizione della collettività una competenza, vive essa stessa di una amorosa solidarietà umana; onde è, intrinsecamente, umana, sociale, politica. Medico, avvocato, ingegnere, maestro non sono persone che sanno, possono e fanno, ma uomini accanto a uomini, che appunto nel sapere, nel potere e nel fare, sentono come propri i problemi degli altri e contribuiscono così a sviluppare eticità e civiltà.</p><p>Tutto questo consente d’intendere il significato non limitato all’oggi dell’ansia del giovane verso la vita, che è preparazione ad una umana responsabilità sociale. il binomio professione-vita (intesa questa nel suo significato più completo) che colorisce, dandogli risalto, il binomio Università-vita. L’umanità, la socialità, la politicità, cioè i valori veri e profondi della professione, son nettamente condizionati dalla umanità, la socialità, la politicità della vita universitaria. L’Università è troppo spesso pura preparazione per un compito tecnico da esplicare, perché possa adeguare lo slancio dell’anima che, attraverso l’oggi costruttivo di un’esperienza universitaria totale, tende a un domani che sia appunto umanamente e socialmente fecondo. L’Università è abbandonata perché resta estranea al profondo slancio vitale del giovane, insensibile al dono che questi crede di dover fare, ch’essa né giustifica, né incoraggia, né accompagna.</p><p>Il desiderio di vita del giovane è dunque desiderio di vita sapiente, dove sapienza ha il significato suo più bello, di una conoscenza varia, vitale, operosa, che parte dalla vita e alla vita ritorna. Questo è importante stabilire, perché altrimenti né si intende il senso profondo della crisi, né si coglie l’insufficienza di certe esperienze, che hanno pure, indubbiamente, il loro valore. Quando infatti si parla di studenti di Università, è da ricordare che questi vengono fuori da una complessa esperienza intellettuale, che continua appunto durante gli anni degli studi superiori. La scuola è responsabile (ed è il suo grande titolo di nobiltà) per aver affinato e condotto l’intelligenza, per vari ordini di ricerche, fino a farne uno strumento sensibilissimo, che dà un tono alla personalità. Una volta sprigionate queste forze, la scuola ha la formidabile responsabilità di non arrestarne lo slancio, ma anzi di incoraggiarlo e sorreggerlo, quando l’intelligenza scopre, nell’insufficienza di ogni scienza particolare e di ogni arida erudizione, la vocazione ad essere pienamente se stessa nel sapere quello che soprattutto conta sapere e senza del quale nessuna cognizione vale. Precludere all’intelligenza questo orizzonte più largo, vorrebbe dire negarla; farla strumento di tecnica, di scienza, di erudizione e toglierle la possibilità di attingere quello che riguarda l’uomo e i suoi valori, equivale a negare la vita.</p><p>Ciò spiega l’insufficienza di ogni esperienza, che non sia fatta nello spirito, e quasi in continuità ideale, di questa ricerca dell’intelligenza protesa verso la sua meta ultima.</p><p>È perciò che l’impiego, nel quale tante volte si nasconde un profondo desiderio di accostamento alla vita, non essendo il prolungarsi in questa dell’Università, ma esperienza autonoma, anticipata e pericolosa, fa spesso più male che bene, determinando una mentalità mediocre e rinunciataria. Per la stessa ragione l’introduzione del lavoro accanto allo studio universitario e compenetrato in esso, sarà feconda solo a patto che sia il lavoro espressione di una intelligenza protesa verso la vita e desiderosa come di una conferma in una concreta esperienza che abbia sensibile il segno della costruttività operosa, della fecondità, vorrei dire, della generosità della vita.</p><p>Il momento essenziale dell’esperienza universitaria è, a mio avviso, in un insegnamento aderente alla vita, in una ricerca di valori, che, nell’attesa del domani che sarà di vita piena, chieda sin da ora una sua esperienza, ma solo come integrazione e riprova di una ricerca culturale, dove l’intelligenza abbia soddisfatto le sue esigenze più profonde.</p><p>Ora quel che l’Università insegna è il più delle volte soltanto scienza del particolare; essa si riduce alla pura comunicazione di competenze, sia pure altissime, cui manca il riferimento a quei fondamentali problemi umani che rendono viva la scienza e ce la fanno sentire nostra. Qui occorrerebbe fare un lungo discorso sulla validità e sul significato della scienza, cosa che non è possibile qui; mi limiterò a ricordare come, per esempio, negli studi giuridici si avverta l’insufficienza dell’oggetto d’indagine così concepito ed il bisogno di un approfondimento sul piano generalmente umano. Ma quel che più conta è l’animo con cui si insegna, il metodo, cioè il modo di essere concreto della vita universitaria nel rapporto quotidiano dei maestri coi giovani, il quale dovrà essere amichevole, cordiale, umano ed accomunare nell’amore alla vita professori e studenti. Così il problema dell’Università mi pare più di uomini che di ordinamenti; problema di capacità ad esplicare un compito tanto alto, quale è quello educativo e formativo, e quindi di sempre rinnovata ed affinata sensibilità, che sia pronta a cogliere ansia di problemi e possibilità di soluzioni nell’anima dei giovani. Perciò saggiamente ci si è astenuti negli ultimi anni, pur in un ambiente per forza di cose condotto alle innovazioni, dal riformare programmi e ordinamenti e si è fatto invece richiamo agli uomini, nella speranza che essi, con tutte le forze dell’ingegno e del cuore, sappiano dare all’Italia, in questo momento di storia, la scuola universitaria di cui essa ha bisogno.</p><p>Potremmo dire, in conclusione, che l’Università va umanizzata, rendendone il rapporto d’insegnamento, ufficiale e non ufficiale, un rapporto umano, vorrei dire di amicizia nel senso più alto e nobile della parola; nel quale riesca fecondo, per la formazione della personalità, anche il più particolare apprendimento e venga messa in luce, dove appena sia possibile, la profonda umanità della scienza. Così lo studio stesso apparirà sempre caldo di vita, fatto che riguarda il profondo io del giovane e non può restare tra i suoi interessi collaterali. Che se il giovane non studia, è proprio perché non sente lo studio come cosa sua, centrale, appassionante, ineliminabile. E così verrà inteso, se egli, con l’aiuto del maestro, ne verrà cogliendo ora per ora il senso umano, se il maestro saprà scendere spiritualmente almeno, e qualche volta materialmente, dalla sua cattedra, per farsi vicino al giovane, tanto che questi senta la sua umanità dolorante e pur serena, la sua comprensione per tutti e per tutte le cose. I giovani – l’esperienza di tutti i giorni lo conferma – gradiscono immensamente questo contatto, purché non si risolva nel comprimerne la personalità per l’accettazione passiva delle idee e della prassi del professore, ma solo nell’aiutare lo studente, quand’egli attua quel ritorno in se stesso e quella più attenta osservazione del proprio mondo, che gli consentono di cogliere i valori della vita. Essenziale è che il giovane senta chi insegna nell’Università come persona che gli vuol bene, lo comprende, è pronto ad aiutarlo; come uomo che apprezza la sua giovinezza e ripone in essa la sua fiducia; che si senta amato e preso sul serio.</p><p>Perciò mi pare controperante certo atteggiamento sprezzante o appena sufficiente in sede di esami, dove sembra che lo sforzo, tante volte notevole e serio, del giovane nello studio non riceva abbastanza attenzione da parte del professore. Anche se, com’è tante volte purtroppo, l’esame è il primo ed unico incontro tra professore e studente, bisogna che esso dia, in un’atmosfera di serenità, di serietà, di umanità, l’impressione di un bel mondo nel quale si possa vivere in modo più fecondo e ne lasci come la nostalgia. Bisogna che lo studente trovi nell’Università, nel rapporto di amicizia con i maestri e i compagni, i motivi essenziali per la sua formazione, che trovi cioè scienza, sapienza, esperienza di vita.</p><p>Certo restringere l’esperienza del giovane alle aule universitarie, vorrebbe dire negargli il contatto con il vasto mondo in cui deve immergersi, per essere uomo completo del suo tempo; e perciò è opportuno che vi siano organizzazioni para-universitarie, che accompagnino e indirizzino il giovane nella sua esperienza di vita sotto il profilo religioso o civile e perciò sempre in largo senso umano. Ma inammissibile è la frattura che troppo spesso divide l’Università (mondo della scienza) da quelle organizzazioni (mondo della vita). La differenza di funzioni, che indubbiamente sussiste, è differenza soltanto in grado; quello che conta è l’unità dell’indirizzo e dello spirito, per cui trascorra il giovane dall’una alle altre, sentendo che, in esperienze così diverse, è pure una medesima vita che si svolge, con gli stessi indirizzi e per le stesse mete; che, con l’accentuazione di questo o quel motivo, si tende a formare l’uomo intero. Sicché lo spirito stesso dell’Università quelle produca come integrazione e non come sostituzione; e il giovane le ami tutte ed in tutte veda svolgersi piena e feconda la sua giovinezza che lo forma per la professione, la famiglia, la vita sociale e, infine, per il suo destino eterno; nello studio, nella interiorità, nell’amore operoso, nell’azione pratica, nello sport, nella solidarietà sociale e civile.</p><p><span id="mention-79" class="mention person" about="AldoMoro">Aldo Moro</span></p><p><strong>Responsabilità della cultura</strong></p><p><em>La guerra, per Moro, obbliga il mondo della cultura a recuperare il proprio ruolo di guida della società, a immergersi nei problemi nuovi e concreti delle masse, a comprendere e orientare il corso dei fenomeni storici. L’articolo è pubblicato nel foglio di coordinamento del Movimento Laureati, il «Bollettino di Studium», VIII, 1942, n. 7, luglio, p. 1.</em></p><p>Tra i problemi che questa interessante e grave ora di storia propone ce n’è uno veramente fondamentale, relativo alla posizione del mondo della cultura di fronte al fenomeno guerra, inteso questo nelle complessità di significato, che non può sfuggire all’uomo di pensiero. </p><p>Parlare a fondo di cultura e di guerra, vorrebbe dire sorpassare i limiti che si pongono naturalmente in questa sede, dove posso appena richiamare, nell’intento di offrire degli spunti di meditazione, alcune idee fondamentali. Per quanto riguarda la cultura, basterà ch’io ricordi il carattere complesso, unitario, totalitario, vitale delle cognizioni che la costituiscono, nei singoli e nella classe, i quali appunto fanno professione d’intelligenza. La cultura sorge da un processo di arricchimento e di riduzione ad unità, con spirito vibrante di adesione alla vita, delle idee che l’esperienza intellettuale è andata raccogliendo e sistemando in un ordine provvisorio, o, vorrei dire, puramente classificatorio. Attività intellettuale perciò squisitamente umana e calda di passione, espressione di una mentalità <em>totale</em>, per la quale la ricerca del particolare e la spassionata considerazione dell’oggetto di indagine isolato sono solo gradini per la conquista di idee, che [ri]guardano l’uomo, i suoi valori, le sue complesse esigenze e sono come il dono fatto dall’intelligenza alla vita, perché sia se stessa.</p><p>Correlativamente andrebbe stabilito il significato del fenomeno guerra, ciò che tanto meno posso pretendere di fare qui. Anche per questo basterà richiamare che la guerra è crisi di popoli e di uomini, perciò crisi umana, individuale e storica, nel senso più pieno della parola. Aggiungo che essa è crisi di verità e di unità; che l’essenza di dualismo, che l’è caratteristica, è puramente provvisoria in quanto essa tende all’unità, è, vorrei dire, la più formidabile e tragica e paradossale affermazione di unità, accordo della personalità con se stessa nel riconoscimento del suo valore, accordo di personalità fra loro nell’affermazione di un comune valore umano. Domandarsi, perché sia la lotta condizione per l’unità, è lo stesso che domandare perché c’è l’errore, il male, il doloroso immane sforzo dell’uomo, per essere se stesso ed accordarsi con gli altri in una comune razionalità. Questa brevissima indicazione, cui vorrei poter dare sviluppo più adeguato, mi pare indichi con sufficiente chiarezza la posizione e la funzione del mondo della cultura di fronte al fenomeno della guerra e tracci così lo schema ideale delle nostre pesanti responsabilità in quest’ora. </p><p>Ha dunque il mondo della cultura il compito di formare e conservare il patrimonio delle idee universali, di indicare i veri valori umani, di porsi a servizio amoroso della vita, nella sua mirabile complessità e nella sua disordinata vicenda di sforzi per la conquista di se stesso. C’è, d’altra parte, la realtà della guerra, vicenda appunto di questo affannoso cammino della vita storica, affermazione dolorante del valore che valga e che valga per tutti, smarrimento delle coscienze nella ricerca del vero volto dell’umanità. Il compito della cultura, allora, mi par chiaro, solo che essa riesca a superare la crisi di pessimismo da cui è naturale sia presa, malgrado il vigile senso della fondamentale bontà della storia e la larghezza delle idee, di fronte ai rivolgimenti di valori e alle dure linee esteriori della vicenda bellica. Onde è facile sorga una certa stanca mentalità di abbandono e di disperazione, per la quale, sembrando vano ogni sforzo verso quello che nella vita c’è di buono e di bello e può essere definitiva conquista umana, la cultura abdichi alla sua coraggiosa funzione di illuminare le aspre strade dello sviluppo umano verso la verità. </p><p>Riacquistare, appunto, il senso della propria funzione storica, tener desta con dura tenacia l’idea della validità della vita e della necessità dell’opera senza soste per ricostruire quello che fu distrutto e rendere più bella e piena ogni conquista umana, sentire la propria responsabilità di centro propulsore, per forza d’intelligenze e d’amore, della vita storica, questo è il primo compito del mondo della cultura. La quale, di fronte alla varia, strana, dissonante esperienza storica, tanto più viva ed urgente deve avvertire la necessità di essere se stessa, quanto più particolare e disumanamente angusta sia la vicenda, quanto più il fenomeno episodico della lotta passi in primo piano, ricacciando invece nello sfondo l’ideale di unità e di universalità di valore cui esso tende. Tanto più la cultura deve mostrare la sua fiaccola di verità agli uomini dimentichi o deviati, quanto in minor misura e con minor spontaneità la vita realizzi da sé quei valori, di cui la cultura è portatrice e garante. Perché là dove gli ambienti sociali spontaneamente si ordinano nell’adesione ai valori, meno compaiono le persone o le classi, o gli ambienti, che abbiano, per così dire, funzione normativa di fronte al più vasto mondo; mentre tanto più essi hanno funzioni attive e si distaccano in netto risalto, quanto meno spontanea e piena sia l’adesione ai valori, ch’essi hanno compito di controllare e determinare. </p><p>D’altra parte bisogna che la cultura sia ora il più possibile sciolta da vincoli di schemi, liberata da toghe accademiche, aliena da aristocratici separatismi; che discenda, in una parola, dalle eburnee torri, se mai si credette diritto d’averne, nella concretezza fremente della vita di ogni giorno; che si faccia, ora più che mai, semplice, umana, vibrante di amore. Bisogna che il mondo della cultura venga a patti con la particolarità frammentaria della vita quotidiana e assuma il suo posto di responsabilità, ovunque il suo intervento sia richiesto. Le idee universali, se son veramente tali, non debbono costituire ostacolo a questa dura, necessaria, decisiva esperienza. È questa la gran prova della cultura; fallire vorrebbe dire veramente negare se stessa, il suo compito, il suo valore. La cultura scenderà nell’agone della vita col suo stupendo patrimonio di idee universali e di valori; la sua posizione sarà di semplicità, non di semplicismo; di umana larga comprensione, ma[i] di acquiescenza; si adatterà essa al compito particolare, ma lo vivrà nella sua profonda verità con anima universale; con lo sguardo fissato lontano verso la meta. Quanto più sarà spoglia delle sue forme, tanto più s’imporrà per l’intima dignità del pensiero e per la forza dell’amore dal pensiero illuminato; e la sua funzione normativa, per quanto in apparenza sembri perdere di vigore e di autorità, tanto più sostanzialmente acquisterà prestigio per questo fraterno accostamento che la cultura avrà voluto. </p><p>A questo punto ci sarebbero molte cose da dire con riguardo agli ambienti, dove l’uomo di cultura vive e dove oggi più intensamente deve vivere. Basterà accennare alla famiglia, la più provata dalla esperienza della guerra, rotta nell’unità che ne è ragione di vita, nella famiglia, dove si conservano, si perdono o si riconquistano i valori che fanno grande l’umanità. Nella famiglia propria e nell’altrui, <em>nell’istituto familiare</em>, l’uomo di cultura dirà la sua parola e vivrà la sua esperienza di forza e di fiducia. </p><p>Così nella scuola, che è come il centro vivo e pulsante della cultura appunto, l’attività dell’uomo di studio, ispirata a quella forza ed a quella fiducia di cui si parlava, nel contatto costruttivo con le generazioni che riceveranno domani da noi questa vita, dopo la prova cui fu sottoposta, è contributo decisivo per la salvaguardia della verità, della bontà e della gioia. Così, senza dilungarsi ancora, nella professione che è contatto con uomini e contatto, in largo senso, educativo e direttivo. Così, infine, nell’esercito, dove l’uomo di cultura può essere chiamato a fare la più decisiva di queste esperienze particolari. Qui sopratutto occorre che egli scenda nella lotta della vita – e in nessun’altro posto come in questo la vita gli apparirà lotta e in nessun’altro sentirà insieme così viva l’esigenza dell’universale – con le sue idee universali appunto, con il suo profondo senso storico, con la sua idea forza della bontà e del valore della vita. Al servizio di una bandiera, nelle postazioni dei cannoni e delle armi automatiche, egli crederà e farà credere fino all’estremo limite delle possibilità umane che, servendo la Patria, si serve la causa dell’umanità. </p><p>Così con intelligenza ed amore tesi fino allo spasimo, per donare al mondo che ha disperato bisogno di capire e di amare, l’uomo di cultura farà la sua costruttiva esperienza di guerra. Da questo crogiuolo della lotta [e] del dolore l’intelligenza, più ardita e più ardente, riaffermerà con vigore nuovo e rielaborerà le grandi linee che varranno a costruire la vita domani, mentre, pel contatto quotidiano dell’uomo di cultura con il vasto mondo, un più profondo senso umano darà nuovo significato all’episodio della lotta. L’insegnamento di fraternità umana, ch’è in questo scendere dell’uomo di cultura accanto ai suoi fratelli impegnati nei più diversi settori, tesi nel sacrificio, provati dal dolore, non sarà dimenticato. Insegnamento definitivo. La cultura acquista in questa prova che affratella in una solidarietà per la vita e per la morte il diritto di vivere e di valere ancora.</p><p>Se, come è certo, dei dolori saranno così rasserenati, se, proprio per l’intervento della cultura, la quale, credendo nella verità che fa buona la vita, crede nella vita fino all’ultimo e si rifiuta di negarla, e si rifiuta di abbandonare per un acre pessimismo il posto di combattimento, i valori della vita saranno salvati; se, come è certo, il senso provvidenziale della vita e della storia, che è caratteristica del mondo della cultura, sarà diventato in quest’ora patrimonio delle masse e ne avrà sorretto e reso fiducioso lo sforzo verso la meta, la cultura potrà domani riprendere con dignità il suo posto, perché anche all’opera sua si dovrà che la vita non sia morta, ma risorga invece più buona e più piena di gioia. </p><p><span id="mention-80" class="mention person" about="AldoMoro">Aldo Moro</span></p><h3>Responsabilità dell’Universitario</h3><p><em>Moro ricorda come lo studio e la preparazione alla professione, se consapevolmente vissuti, siano due aspetti determinanti nell’esperienza universitaria e nella formazione della personalità. Il testo compare in </em>Le attività delle Associazioni Universitarie di A.C.I. Anno Accademico 1942-1943-XXI<em>, Roma, Tipografia Agostiniana, 1942, pp. 184-191.</em></p><p>Gli anni passati nell’Università sono intesi per lo più come tempo di preparazione e di attesa, durante il quale la personalità viene formandosi di fronte alle esigenze che la vita le propone. Questo è certamente vero, come vedremo tra poco; non è nel vero invece il sorgere nei giovani meno sensibili ed attenti di una mentalità che l’Università presenta come un’oasi di riposo, una tranquilla attesa di una vita grave di responsabilità, di prove e di dolori, che verrà purtroppo molto presto e che non è prudente avvicinare ancora con un richiamo continuo alle responsabilità che questo tempo di attesa, per essere di preparazione e non di dissipazione, a sua volta comporta. Eppure è chiaro che la responsabilità per l’avvenire e quella per il presente si implicano a vicenda, che cioè, quale è oggi la vita del giovane, seria e pensosa, ovvero dissipata e dimentica, tale sarà il domani del professionista e dell’uomo; che in ragione del come e del quanto si sarà costruito oggi, si potrà svolgere il lavoro di domani.</p><p>La mentalità di abbandono, che si presenta come diritto ad alternare alla fatica la quiete, allo sforzo la distensione, come diritto della giovinezza a non perdere il suo sorriso e la sua spensieratezza, è in realtà una mentalità tristemente rinunciataria, che dimentica il dovere grave che l’uomo ha di lottare, per guadagnare, costi quel che costi, se stesso e la sua vita, e ciò in qualunque età ed in qualunque posizione, sentendo bene che nessuna di queste è al di fuori della faticosa nobilissima conquista e che il compito umano non può essere assolto altrimenti che rispondendo con un sì generoso al dovere che ogni età propone.</p><p>C’è dunque una responsabilità dell’Universitario di fronte alla sua vita, a tutta la vita, a quella di oggi ed a quella di domani; una responsabilità di fronte a quella che è l’occupazione fondamentale di oggi, lo studio, inquadrato nella vita intesa nella totalità dei suoi valori; responsabilità di fronte alla professione di domani, che sarà come l’applicazione dello studio e, vorrei dire, la sua piena umanizzazione; anch’essa, a sua volta, inquadrata in un complesso di valori vitali. Proprio questo impegno rende così grande l’esperienza della vita universitaria e le desta intorno tanta simpatia.</p><p>Responsabilità in questo senso vuol dire dover fare qualche cosa, necessità ideale di non abbandonarsi, ma di muovere invece tutta la vita nella ricchezza delle sue possibilità verso un fine di bene chiaramente intuito e coraggiosamente voluto. Voluto senza compromessi, non a mezzo, che non sarebbe veramente volere; voluto non con mezzi fiacchi e inadeguati, ma con tensione piena di tutte le energie operanti della vita; ché non volerlo così, con l’impegno di tutti i mezzi a disposizione, non sarebbe ancora veramente volere.</p><p>Così ideale necessità che lo studio sia fatto con tutto il rispetto, con tutto l’amore, con tutta l’umana vivezza che son necessari, perché esso renda, come può, immensamente. In un parola non può e non deve il giovane abbandonarsi ad una comoda prassi di vita universitaria, ma deve inserire in essa la sua iniziativa personale ed ardita, che conduca l’apprendimento per le vie migliori e più feconde per la sua vita. Bisogna cioè che la creatività dell’io, reagendo al suo mondo, si realizzi come personale costruttività, ch’è poi condizione, perché ci sia arricchimento nella vita e cioè conquista personale e definitiva di valori.</p><p>Lo studio è fatto centrale nella vita, non arido sforzo di particolare; lavoro per una comprensione intelligente, piena, umana della realtà. Questa complessità e vitalità dello studio accentua l’esigenza che la persona non accetti passivamente, ma prenda l’iniziativa; non subisca un insegnamento ma studi, che vuol dire partecipazione viva al complesso processo collaborativo in cui lo studio si concreta. Bisogna che il giovane faccia un po’ da sé la sua scuola e che, non accettando che altri compiutamente costruisca il mondo delle sue idee e delle sue competenze, lo formi, questo che è il suo mondo, con un impegno personale e vivo di tutte le sue forze d’ingegno e di cuore.</p><p>Ma perché il giovane possa amare il suo studio, deve prima volerlo, avvertendo i valori di verità e di bene che sono in giuoco di fronte a questa attività che dalla società gli è richiesta. Bisogna che il giovane senta che quello di studiare è dovere di amore e di solidarietà sociale; non un onere che gl’incomba, se voglia conseguire un risultato utile per la sua vita, ma un alto dovere assoluto, onde egli appare investito del compito di capire tutta la realtà, dalla più modesta tecnica al più profondo senso delle cose, per dare luce e vigore a tutta quanta la vita umana. Se deve dunque l’universitario, poiché questo è il suo compito, studiare capendo, bisogna bene che egli inserisca nella vita questo suo lavoro, senza impoverirlo e senza impoverire a sua volta la vita.</p><p>Sarebbe una responsabilità male intesa quella che pretendesse scindere lo studio dalla vita e lo studio inaridisse come fine a se stesso, straniandolo dalla ricchezza dei valori vitali e la vita a sua volta straniasse dalla luce di verità, che la spiega, la rende bella, le dà la possibilità di essere buona. Onde la responsabilità è appunto unitaria e complessa, ché un complesso di responsabilità frammentarie non integrerebbe il compito umano che spetta al giovane. Bisogna che questi al tempo stesso studi e viva, creda ed operi.</p><p>Perciò responsabilità del giovane, oggi che dura ancora il suo studio, è di sentire che la vita appunto gli è davanti e attende di essere conquistata da lui, di essere cosa sua; che la vita è lì pronta; solo ch’egli voglia vivere. Questo tempo non deve essere né abbandono dimentico delle supreme responsabilità di domani, né attesa soltanto, quasi che l’oggi sia appunto solo preparazione e non chieda e non attenda una sua esperienza, quasi che l’oggi non sia già vita con le sue gioie, i suoi dolori, le sue responsabilità. Vita familiare, per esempio, e vita di amicizia; vita sociale e politica, esperienza di carità e di solidarietà sociale, contributo di pensiero e di lavoro allo sviluppo della civiltà nella patria e nel mondo. Ed appunto di fronte alla famiglia, all’amicizia, alla Università, intesa come ambiente umano, alla Patria, alla Chiesa, al mondo il giovane universitario ha gravi responsabilità che lo studio non deve impedire. Anche qui ha una posizione da assumere, un contributo da dare, di pensiero, di azione, di amore; non è in nessuno di questi ambienti parte passiva, ma elemento operante con una sua inalienabile personalissima funzione. La vastità del lavoro che incombe non deve spaventare; la vita non è una cosa facile; ma quando le sue responsabilità si assumano con dirittura serenità amore, essa può essere ancora immensamente bella.</p><p>* * *</p><p>Così il giovane si prepara alla più vasta e decisiva responsabilità di domani. Infatti l’attività di studio intesa in senso completo, vitale, umano contiene implicita in sé la vita professionale, anch’essa umana vitale completa; di quella questa è sviluppo normale; tale è, quale è stata per sensibilità, attività, responsabilità la vita di studio.</p><p>Cosicché la posizione assunta di fronte a quest’ultima si presenta, quasi insensibilmente, come responsabilità di fronte alla professione ed alla vita di domani. Con questo non è detto che basti studiare bene e vivere l’oggi in tutta la ricchezza dei suoi valori, per assolvere senz’altro il proprio compito di fronte alla più grande vita di domani; che non sarebbe, del resto, possibile, tanto immancabile è nel vivere coscientemente il proprio presente di Universitari il riferimento ai valori e alle esigenze della vita professionale ed umana di domani.</p><p>Questo equilibrio mi pare sia necessario; un equilibrio che contemperi il senso dell’oggi e quello del domani in un lavoro fiducioso e sereno con cui si assolva la propria responsabilità di fronte alla vita, avvertendo bene che così si lavora anche per un domani che da questo oggi è condizionato. Ciò mi pare metta in luce taluni degli aspetti più belli della vita del giovane, che è oggi e domani, contentezza ed attesa, dono in atto e promessa di dono, e in tutte queste cose amore alla vita che è appunto oggi e domani in continuità ideale.</p><p>Se la professione è esercizio di competenze tecniche, ad essa prepara lo studio attento della università che va appunto fatto con amore e personalità, affinché la verità, al cui acquisto esso vuol condurre, sia tal possesso sicuro, che consenta di esercitare bene la propria professione. Se questa è poi anche amore, servizio, funzione, atto di solidarietà sociale, a questo più largo intendimento, che condiziona la fecondità del suo lavoro, il giovane già oggi si prepara vivendo e studiando. Così nell’umano studio, che non si riduca ad un arido apprendimento di competenze tecniche, ma sia largamente inserito in tutta la vita, è assolta pure la responsabilità di preparazione all’umano esercizio professionale.</p><p>Un ultimo aspetto è da considerare ed è il normale sviluppo di questa umanità della professione, la quale è come il punto d’inserimento dell’uomo nel vasto mondo, nelle particolari espressioni di umana responsabilità.</p><p>Il professionista è capo di famiglia, uomo religioso, uomo di responsabilità sociali e politiche più o meno vaste. Tale è l’uomo; tale diventerà lo studente universitario di oggi; ch’è appunto anch’egli, oltre che uomo di studio, membro di aggregati familiari, amico, portatore di responsabilità sociali e politiche. Perciò vivere bene l’oggi vuol dire anche assolvere la propria responsabilità di fronte al domani. Vivere bene la propria vita di oggi, ch’è ricca di questa stessa stupenda ricchezza di valori, vivere bene la propria vita di studio nella sua capacità di affinare sensibilità e di illuminare le strade della vita, vivere l’oggi sentendone la continuazione ideale nel domani che aspetta, questo vuol dire assolvere la propria responsabilità di fronte alla professione e alla vita; questo vuol dire essere già uomini oggi, per esserlo, più pienamente e costruttivamente, domani.</p><p><span id="mention-81" class="mention person" about="AldoMoro">Aldo Moro</span></p><p>1943</p><h3>Diritto</h3><p><em>Moro illustra alle matricole di giurisprudenza cosa significhi e quali responsabilità implichi lo studio del diritto negli anni universitari e per la vita professionale. Il testo è pubblicato nel volumetto </em>Alla soglia dell’università. Orientamenti<em>, Roma, Editrice Studium, 1943, pp. 29-34. In una successiva edizione, senza indicazione di data, ma presumibilmente del 1948, esso è alle pp. 23-27.</em>  </p><p>Coloro che entrano nella facoltà di Giurisprudenza sono presi, il più delle volte, da un senso di incertezza. Non è soltanto lo smarrimento proprio di chi stia per dare inizio a studi nuovi, fatti con una più viva partecipazione personale, con un nuovo metodo e in tono di tanto più alto. C’è per la facoltà giuridica un modo di pensare diffuso che la qualifica superficiale e leggera, mentre le sistemazioni professionali, apparentemente diversissime, in cui essa sbocca, contribuiscono a dare allo studio un carattere frammentario ed incerto. Se poi, come accade sovente, accanto al giovane il quale si sforza di penetrare il valore del suo studio e della professione futura, si pone una massa che ha scelto questa via per non averne saputo trovare un’altra più facile o migliore e trascina i suoi anni di corso nel disinteresse, si intende bene come lo sbandamento della matricola possa essere grave e pericoloso. Perché poi le cose vadano in questo modo, perché si ritrovi in questa facoltà più che in ogni altra un’alta percentuale di studenti senza vocazione e quindi senza amore, sono interrogativi cui non possiamo rispondere qui. È forse solo opportuno rilevare che il più delle volte questo stato d’animo sorge da una meno piena coscienza dell’oggetto di questo studio e dell’alto valore umano e religioso della professione, cui esso prepara. Queste brevi note vorrebbero essere un aiuto fraterno dato a chi entra nella facoltà per questo orientamento tanto difficile quanto necessario; ma sia detto subito che chi scrive non s’illude di poter fare opera anche minimamente efficace, senza che lo studente si applichi subito con vera passione al suo studio, perché solo il contatto quotidiano con le discipline della facoltà ed un ripensamento personale e unitario di queste potrà condurlo ad amare davvero il suo lavoro.</p><p>* * *</p><p>La prima cosa che la matricola sente dire dai suoi professori è questa: che il diritto è essenzialmente norma, che disciplina, in un ordine di giustizia, i rapporti sociali, cioè quelle relazioni che vengono stabilite dal convivere degli uomini in società. I rapporti sono una necessità come una necessità è il vivere sociale; il diritto non li crea, ma li trova, come non crea, ma trova la società. La società e i suoi rapporti sono quindi un dato da cui il diritto parte; vorremmo dire anzi che questo dato impone al diritto la sua legge, in quanto questo, nell’atto in cui disciplina le più diverse relazioni umane, si rifà all’atteggiamento che esse naturalmente vengono assumendo nella realtà della vita sociale, si fonda cioè sulla natura delle cose. Si potrebbe allora domandare che cosa il diritto porti di nuovo, se un qualche ordinamento è intrinseco al rapporto sociale in sé considerato, se una sistemazione quale che sia dei rapporti umani è, in un certo senso, un dato come il rapporto o la stessa società. Si può dire che il diritto è, tra i vari ordinamenti che possono spontaneamente stabilirsi, quello che si pone come il più razionale, il più conforme a un’idea di giustizia. Se è vero, come abbiamo detto, che il diritto rispecchia la natura delle cose, è certo che esiste astrattamente un ordinamento perfetto dei rapporti umani. È questo che noi chiamiamo il diritto naturale. Ma se è vero pure che i rapporti sono infinitamente mutevoli e che, d’altra parte, l’intelligenza e la sensibilità morale degli uomini non riescono a impadronirsene subito e in modo completo, si intende come gli ordinamenti siano mutevoli nel corso della storia, e i vari diritti positivi si avvicendino, ponendosi ciascuno con una certa qual pretesa assoluta pel tempo in cui vale e riconoscendosi sempre, al tempo stesso, come inadeguata realizzazione dell’ideale e suscettibile perciò di superamento.</p><p>Il diritto ha così un momento assoluto e un momento relativo o storico ed ha perciò questa grandezza di rappresentare lo sforzo sempre nobile degli uomini nel tentativo di dare un ordine ai loro rapporti che si avvicini il più possibile alla legge eterna della realtà. Come vediamo, sono di fronte personalità umane con le loro esigenze fondamentali dello spirito e del corpo, che attendono di essere reciprocamente riconosciute e soddisfatte; si tratta di porre un equilibrio tra le singole personalità. Ora il principio dell’equilibrio è in quella legge interiore (etica) che Iddio creatore ha dato ad ogni creatura quando le ha assegnato un fine e le ha tracciato una via attraverso la quale in libertà possa realizzarlo. Così il diritto per creare l’equilibrio, per così dire, esterno, per dare cioè assetto ordinato alla società si rifà a quel principio di ordine che è nella coscienza di ciascun uomo e che costituisce la sua esigenza morale; e non c’è dubbio che lo stesso equilibrio esterno, come lo abbiamo chiamato, nel quale propriamente consiste la vita del diritto, ritorni per così dire alla sua fonte e contribuisca a realizzare quella adeguazione di ogni uomo al suo fine, per il quale certo e solo la vita umana vale.</p><p>Come si vede in questa esposizione sintetica di taluni punti di vista fondamentali del nostro studio, si ritrovano qui alcune categorie fondamentali della nostra vita: la persona umana con il suo valore che dev’essere rispettato e la sua capacità di riconoscere l’eguale valore delle altre personalità, la società dove l’incontro degli uomini realizza un più pieno valore della vita di ciascuno, una legge di verità che dalla coscienza del singolo scaturisce come principio attivo di ordine, l’idea di un Dio trascendente che dà legge a tutta la realtà. Tutto questo ci fa intendere il significato vitale di questo studio, per mezzo del quale ci si chiariscono taluni dei problemi fondamentali della vita umana, e in particolare ci si spiega il rapporto tra l’eterno fluire della storia e i valori che appunto la vita storica indirizzano, dandole un significato razionale. Nel diritto è dunque impegnata intera la nostra umanità, non c’è problema della nostra più profonda intimità spirituale che non si rifletta nell’ambiente sociale e nella sua sistemazione giuridica, non c’è vicenda di storia che in questa relazione con lo sforzo continuo dell’uomo per essere se stesso non si manifesti in tutta la sua grandezza. Se volessimo esprimere in brevi parole l’importanza del nostro studio, potremmo dire che esso riguarda, sia pure da un punto di vista particolare, il fondamentale problema umano; se volessimo, senza alcuna pretesa di porre assurde superiorità, stabilire la differenza fra la nostra facoltà e talune altre, potremmo dire che qui viene in considerazione l’uomo intero con tutte le sue esigenze, l’uomo nella civiltà storica in cui realizza i supremi valori della vita.</p><p>* * *</p><p>Domani saremo chiamati a dirigere questa società; non nel senso generico per cui questo si può dire di ogni professione, ma in un senso specifico.</p><p>La società organizzata dal diritto, lo Stato, esplica la sua vita normale, garantisce la permanenza e la integrità dell’ordinamento in cui si concreta, mediante l’attività di uomini, precisamente di quelli che si son preparati negli studi di legge. Sarà il nostro posto di responsabilità gravissima, quale che sia il modo specifico con cui serviremo a soddisfare le esigenze giuridiche dello Stato. O che si amministri la giustizia nei tribunali, fissando, in attuazione della legge, limiti precisi tra le sfere di libertà di diversi cittadini; sia che si assuma la difesa di una personalità giuridica che dev’essere garantita contro la pretesa ingiusta di altri; sia che nell’organismo amministrativo dello Stato si pongano in essere le attività che fanno muovere la gran macchina di una società nazionale; sia infine che si trasmetta, arricchendolo, dalle cattedre universitarie il patrimonio dei nostri ideali giuridici, non dimentichiamo di essere i sacerdoti della giustizia, i garanti della società, coloro che tutelano il valore degli individui nel necessario contatto con i valori di tutte le altre personalità. Occorre per questo non solo una grande capacità tecnica, ma un profondo senso umano, la coscienza, ad ogni momento, di adempiere una missione di fondamentale importanza, che rende possibile lo svolgersi ordinato della vita.</p><p>Questo il valore del nostro studio e della nostra professione che ci pone dinanzi gravi responsabilità. In ogni caso noi ci comporteremo con profonda delicatezza e vivo rispetto; sentiremo di avere di fronte a noi, rappresentanti della società, un uomo che attende da noi un atto di giustizia.</p><p><strong>Fascismo e patriottismo</strong></p><p><em>L’adesione di molti alla Repubblica Sociale sociale italiana è, per Moro, non soltanto il motivo di una rovinosa guerra civile e di cieca sottomissione a Hitler ma soprattutto un grave tradimento della patria. Essa si sostanzia in un vincolo e in un patrimonio di ideali di libertà e di giustizia propri dell’intera comunità dei cittadini che non può in alcun modo essere diviso, pena la morte della nazione. Il testo dattiloscritto dell’intervento, tenuto a Radio <span id="mention-237" class="mention place" about="Bari">Bari</span>, presumibilmente nel settembre 1943, è conservato in Archivio Flamigni, Fondo <span id="mention-82" class="mention person" about="AldoMoro">Aldo Moro</span>, in fase di riordino. </em></p><p>(<span id="mention-83" class="mention person" about="AldoMoro">Aldo Moro</span>)</p><p>Radio Fascio ha impostato di recente il problema dei traditori. L’elenco dei miserabili che hanno partecipato al tradimento – così sconsolatamente confessa – è lungo, lunghissimo. Purtroppo vi sono – continua – traditori di grosso calibro, i quali costituiscono un gruppo non eccessivamente numeroso e accanto ad essi una fila interminabile di personaggi minori. E qui comincia la descrizione di alcune di queste figure, sulle quali non ci fermeremo, perché i particolari non c’interessano affatto. Mentre invece è importante notare che, a controbilanciare il disagio di queste penose constatazioni, il segretario del partito fascista repubblicano annuncia che accoglierà invece le forze nuove e fresche che affluiranno dalle schiere dei giovani e dei giovanissimi. </p><p>Fin qui le notizie di fonte fascista, le quali offrono il destro ad alcune considerazioni, il più possibile pacate, serene, construttive. Coloro che non credono più, e si rifiutano in conseguenza di obbedire e di combattere, son dunque ormai tra gli italiani, per riconoscimento esplicito della pattuglia di punta del rinascente partito, schiera e lunghissima schiera. Fino a ieri, si può dire, non si sentiva altro che di fedeltà incondizionata e di adesioni definitive, sicché lo sparuto drappello dei dissenzienti sembrava davvero fosse nascosto abilmente nei famosi e certo angusti angolini, donde bisognava scovarlo a fatica, vincendo l’ottimistica impressione del “tutto va bene”, che subiva così soltanto piccola insignificante smentita. Oggi si riconosce che le cose stavano ben diversamente e che i dissensi – chiamateli pure tradimenti, se volete – erano seri e vasti, anzi veramente totalitari. Per provenire le due valutazioni radicalmente diverse dalla stessa fonte, bisogna riconoscere che vi fu errore e, noi penseremmo, errore in mala fede nell’apprezzamento ottimistico che fu fatto allora dell’opinione politica del popolo italiano. Ciò naturalmente toglie credito in anticipo all’altra, ugualmente ottimistica seppure in senso diverso, che si fa oggi ad opera degli stessi organi della situazione del nostro Paese. Vero è che non vi fu mai un’Italia fascista e filo tedesca, come gli avvenimenti del 25 luglio e successivi hanno dimostrato. Vero è che oggi non esiste un’Italia fascista e filo-tedesca, la quale si riduce ad una carta cattiva giocata nel pessimo gioco del dittatore nazista. Il fascismo non ha, come non ebbe mai, per sé né i vecchi né i giovani né i giovanissimi; ma se mai sparute minoranze [testo mutilo] disinteressate. Bisogna dunque onestamente riconoscere che la crisi, per dirla con frase mussoliniana, non è nel sistema ma del sistema e che il fascismo fu nella storia d’Italia. Tutte le convulsioni che la sparuta schiera di questi tristi reintegratori del passato determini, per favorire la Germania, è veramente tradimento perpetrato ai danni dell’Italia. Ed è terribilmente triste constatare la cieca pervicacia con la quale si dà opera a continuare una politica rovinosa ed a preparare la più inumana di tutte le guerre civili, quella cioè che contrappone l’uno all’altro i cittadini di una stessa Patria, i quali non divide, più forte della solidarietà nazionale, un diverso ideale politico, ma soltanto la prepotenza di un oppressore straniero cui tiene bordone un oppressore domestico. Tutto ciò è molto triste certamente. E noi non possiamo pensare senza disperazione al sangue italiano che sarà forse versato ancora vanamente, contro la verità, contro la libertà, contro la vita, ora come non mai. Ma vogliamo superare l’indignazione e il dolore che ci prendono, per dire ancora una parola serena ai fascisti d’Italia, se ancora ve ne sono. Noi non vogliamo porre ora in discussione la loro buona fede, che diamo per un momento come provata, ma domandiamo loro soltanto che facciano uno sforzo per capire che al disopra di una particolare intuizione della Patria c’è la Patria stessa nella sua verità, nella sua storia, nel suo avvenire, quale risulta dal pensiero e dall’amore di tutti i suoi figli; per capire che la Patria è patrimonio di tutti e che è delittuoso piegarla alla propria particolare visione. Proprio perché la Patria è cosa di tutti, al fascismo fu dato di porsi tra le forze politiche del Paese, per unire la sua particolare voce alle altre, per far valere il suo programma accanto agli altri programmi. La storia si fa di questi scontri e di questi incontri, incessantemente. La Patria è certo il nostro io, ma non il piccolo io angusto, che si chiude ad ogni considerazione, ad ogni rispetto, ad ogni amore degli altri, ma l’io che si fa, energico e pieghevole, memore di sé ed attento alla vita di tutti, incontro agli altri, e afferma e nega, cede e s’impunta, sicché nel vasto gioco delle azioni di tutti sorga, in libertà e come frutto di libertà, il volto storico della Patria. La tirannia comincia là dove il piccolo io, rotto ogni vincolo di fraternità e di rispetto, dimentico di quella sublime umiltà che fa l’individuo uomo, la sua particolare visione eleva ad universale, senza il vaglio di una critica che consacri questo passaggio; il proprio particolare amore proponga orgogliosamente come l’amore di tutti. Allora la Patria è morta; quella sua grandezza augusta, che è nell’accogliere ogni voce, ogni palpito, ogni gioia, ogni sofferenza dei suoi figli, è spenta, terribile furto ai danni del proprio fratello è questo. Di più, impadronirsi della Patria di tutti, farne una piccola povera cosa di noi, è fatalmente condannarsi a perderla a nostra volta. Non si può negare ed affermare insieme. Non si può dire Patria, senza dire “tutti”. Dove gli altri siano stati dimenticati, dove si sia, fingendone l’adesione o comprimendone la reazione, fatto a meno di loro, la Patria è veramente finita. Di questa fine, triste come l’oscurarsi di quei valori che danno alla vita bellezza e dignità, potrebbero gli altri, i dimenticati ed oppressi, chiedere conto ai dimentichi ed agli oppressori. Ma qui non si tratta di questo. Si tratta della Patria che ritorna, valore il quale, benché compresso, non può morire. Si tratta dell’Italia, la quale chiede di non essere ancora negata nella sua anima universale, di essere tutti, di accogliere in sé anche i figli che hanno sbagliato, anche quelli che hanno fatto intenzionalmente il male. L’Italia ha troppo sofferto di questa divisione fatale, per la quale non bastava essere italiani per essere italiani, perché non sia pronta a dimenticare; ha troppo perduto di energie, di vivezza, di sapere, di moralità, di bontà, perché respinga ora qualsivoglia energia data con lealtà per l’opera di ricostruzione. Ma non può essa permettere che coloro i quali proposero l’esclusivismo angusto tornino a chiamarsi italiani, senza aver riconosciuto il loro errore e la loro colpa, senza un’anima nuova, senza un più largo amore, senza aver ritrovato il rispetto per tutti. Tanto meno può permettere che il solco fatale che ha diviso e divide ancora la storia d’Italia sia tolto, senza che essa sia assicurata per l’avvenire da un ritorno in forza di ideologie e prassi politiche, le quali, abusando della libertà, operino contro la libertà ed all’ombra di una universalità onnicomprensiva tornino a minarne le basi, fino a ridurla ancora ad egoistici interessi particolari. Essa chiede perciò anime sgombre da ogni visione angusta e da ogni pretesa di particolare dominio. Essa chiede che le voci di tutti gli italiani tornino a farsi sentire compostamente, che nessuna sia fatta tacere e nessuna pretenda di levarsi con prepotenza al disopra delle altre. Perché soltanto in questo equilibrio, in questo rispetto, in questa reale libertà si forma quella volontà solidale dei singoli riuniti in unità di popolo che fa la storia. Contro i vecchi e nuovi tentativi di dittatura, quelli scaltri e quelli candidi, contro tutte le esagerazioni e le unilateralità, l’Italia chiede l’umiltà di tutti, la coscienza della propria particolarità, il bisogno e l’attesa della integrazione, un grande rispetto per le cose che sono più grandi di noi. E ciò l’Italia attende e domanda non con debole voce come per cosa che si possa dare o negare a proprio piacimento, ma con voce imperiosa, seppure amorevole. È un dovere di patriottismo, è una esigenza squisitamente umana che ciascuno prenda con disciplina, la quale non esclude l’iniziativa e la responsabilità, il proprio posto di lavoro e dia opera in esso, dimenticando per un momento il triste passato, a costruire un avvenire più degno.<strong> </strong></p><p><strong>Il nostro pane quotidiano</strong></p><p><em>In un intervento tenuto a Radio <span id="mention-238" class="mention place" about="Bari">Bari</span>, presumibilmente nell’ottobre del 1943, il cui testo si conserva in Archivio Flamigni, Fondo <span id="mention-84" class="mention person" about="AldoMoro">Aldo Moro</span>, in fase di riordino, Moro confuta l’idea, sostenuta da Radio Roma, che le motivazioni della guerra in corso siano meramente economiche, mentre il conflitto ha ragioni ideali profonde; l’auspicata vittoria dell’idea di libertà servirà a costruire una nuova coscienza morale e nuove solidarietà internazionali. </em></p><p>In un commento del 18 ottobre u.s. Radio Roma ci dà amorevoli lezioni intorno alle responsabilità, al corso, agli obiettivi di questa guerra. Apprendiamo così che essa fu imposta a noi e da noi virilmente accettata, per l’impossibilità di risolvere altrimenti i nostri vitali problemi, quasi che non avessimo conquistato una immensa terra africana, ricca di infinite possibilità, con un sostanziale consenso dei nostri amici europei, che si limitarono ad una finta di reazione, al solo scopo di salvare il prestigio di una istituzione (frutto del sangue sparso da milioni di uomini su tutti i campi di battaglia di Europa) che rappresentava la formula, politicamente operante, della nuova solidarietà internazionale<sup><a href="#footnote-260" id="footnote-ref-260">[259]</a></sup>. Quasi che non avessimo ottenuto della nostra conquista formale e solenne riconoscimento e stipulato un accordo da gentiluomini che ci dichiarava soddisfatti dell’ottenuto incremento delle nostre possibilità nazionali<sup><a href="#footnote-261" id="footnote-ref-261">[260]</a></sup>.</p><p>Radio Roma c’insegna che la guerra non fu perduta già, come noi ingenui credevamo, per la stragrande potenza dei nostri avversari, per l’impreparazione militare e spirituale dell’Italia a sostenere la terribile prova, per l’impossibilità di deviare di colpo, al cenno capriccioso di un uomo, le correnti tradizionali delle nostre amicizie ed umane simpatie, per l’inefficienza fatale di ogni tentativo di costrizione delle libere energie dello spirito e delle radicate convinzioni dell’opinione pubblica, per la presuntuosa ignoranza dei nostri dirigenti, ma bensì per il tradimento dello Stato Maggiore monarchico, infeudato, a dire di Radio Roma, a non si sa quali ambienti.</p><p>Apprendiamo che la consegna della nostra flotta per la clausola di armistizio, della nostra flotta entrata nei porti alleati con la bandiera italiana al vento ed equipaggi e comandi al completo, fu un tradimento perpetrato ai danni del popolo contribuente, quasi che la misura non fosse stata resa necessaria dalla innegabile disfatta dell’Italia, e da riportare perciò alla folle politica, interna ed estera, che aveva condotto alla nostra sconfitta. Quasi che, tra le cause di questa sconfitta, non sia pure la materiale impreparazione dell’Italia per quanto attiene ad equipaggiamento ed armamento, sulla quale, pensiamo, avrebbero molte cose da dire, poiché non chiamati in causa, i contribuenti italiani, cui l’esperienza di questa guerra ha dato la certezza del larghissimo margine tra quello che essi hanno pagato per gli assorbenti bilanci delle Forze armate e quello che in effetti è stato speso per questo scopo.</p><p>Ma quel che più conta, Radio Roma c’informa che questa guerra è guerra di pane prima che di idee o, quanto meno, guerra d’idee che debbono assicurarci il pane ed inoltre che il presunto tradimento dell’armistizio, che voleva salvare (e vi sarebbe riuscito senza il reale tradimento tedesco) il poco salvabile da più grande e ormai certa rovina, ha degradato il famoso popolo dei campi e delle officine, che il fascismo aveva fatto protagonista del suo destino, al rango di una masnada di schiavi da sfruttare per l’interesse di una classe di capitalisti.</p><p>Da quale parte siano i capitalisti, dopo certe inequivocabili rivelazioni fatte in Italia successivamente al 25 luglio, crediamo non si possa dubitare. Ma non è questo che conta. Contano appunto le idee, così imprudentemente collegate al pane dall’anonimo commentatore di Radio Roma. Che se pure fosse vero – e a noi pare non si possa ritenere dopo quello che abbiamo osservato – che questa guerra impostasse un problema di pane e cioè affidasse alla sorte delle armi la soluzione di un problema economico, noi riterremmo tuttavia che le idee sono più grandi del pane, che la verità non si vende e la storia non si sacrifica per qualsivoglia interesse materiale. Perché noi siamo di quelli che credono ancora nei valori della vita ed impostano problemi morali; noi siamo di quelli che accettano l’imperativo categorico e ne subiscono il fascino ineguagliabile, come il punto dopo la vita si giustifica ed appare, anche nel sacrifico talvolta necessario, bella di tutta la sua bellezza.</p><p>Vero è invece che questa è guerra d’idee, perché guerra di libertà; guerra per il ritrovamento del proprio io, per la creazione, nella rinnovata ed affinata coscienza morale, di solidarietà nazionali capaci di allargarsi obbedendo al comando di un imperativo interiore, in una più vasta solidarietà internazionale, la quale eticamente risolva il certo assillante problema del pane. Noi chiediamo a Dio da duemila anni di darci il pane quotidiano, ma gli domandiamo pure di liberarci dal male. E del pane perciò non sappiamo che farci, ed anzi preferiamo morire della nostra fame, se esso, invece di venirci da Dio, è frutto di ruberie e macchiato del sangue dei nostri fratelli. E sopratutto rifiutiamo il pane, sdegnosi come siamo di ogni buona concezione di vita, se esso è distribuito dall’alto con sogghigno feroce ad una massa di schiavi, per comprarne in modo volgare il silenzio acquiscente [sic].</p><p><strong> La libertà di stampa</strong></p><p><em>Il 29 ottobre 1943 il governo Badoglio ripristina la libertà di stampa e di propaganda politica nei territori italiani liberati. In un intervento a Radio <span id="mention-239" class="mention place" about="Bari">Bari</span>, pronunciato lo stesso giorno, il cui testo dattiloscritto si conserva in Archivio Flamigni, Fondo <span id="mention-85" class="mention person" about="AldoMoro">Aldo Moro</span>, in fase di riordino, Moro commenta la notizia e sottolinea l’importanza, per la ripresa democratica dell’Italia, di poter esprimere e confrontare in un dibattito civile, plurale e aperto, le differenti opinioni politiche; esalta la libertà di stampa come la più alta forma di espressione della dignità e della libertà dell’uomo nella società. </em></p><p>(<span id="mention-86" class="mention person" about="AldoMoro">Aldo Moro</span>) </p><p>La decisione del governo, oggi annunciata, di restaurare in Italia la libertà di stampa, è atto molto significativo sia sul piano politico sia su quello ideale e merita perciò di essere segnalato all’attenzione degli italiani. Intanto essa conferma, in una materia estremamente delicata, la volontà del Governo Badoglio di riportare il nostro paese alla normalità costituzionale, reintegrando quelle libertà che sono espressione di alta vita civile e politica. Ad altri provvedimenti radicali, che hanno gettato giù le pesanti sovrastrutture create dal regime, soffocando il rigoglio della nostra spiritualità, segue ora questo, che distrugge il fastoso, e pur vuoto, castello della stampa fascista e segna l’atto di rinascita della stampa italiana. Il nostro popolo, che accetta con volenterosa disciplina quelle giuste limitazioni che la durezza eccezionale dei tempi rende necessarie, ha in ciò motivo di conforto e di fiducia per l’avvenire. </p><p>Sul piano strettamente politico la decisione odierna apre la via ad una austera azione dei partiti, i quali agiteranno nella libera stampa, di cui ormai dispongono, i problemi della nazione, guardati sotto l’angolo visuale del proprio programma politico. Non c’è dubbio che prevalenti, su quelli peculiari delle varie ideologie che oggi dominano nell’opinione pubblica italiana, siano i problemi di carattere nazionale, i quali vanno impostati e risolti in via preliminare, se si vuole che gli altri possano legittimamente proporsi alla attenzione ed alla decisione del nostro popolo. Così la libertà politica della Patria da rivendicare di fronte all’aggressione tedesca, la ricreazione dell’unità spirituale e politica dell’Italia, l’opera di ricostruzione sociale nelle linee della nostra tradizione storica. </p><p>Sarebbe però, ciò premesso, molto angusta la visione di chi pensasse inutili ed anzi nocive le partizioni degli Italiani, differenziati per fedi umane e politiche, e vedesse in questa individuazione di tendenze, se non ancora distrutta, certo minacciata la necessaria unità degli spiriti. Angusta visione, perché nascente da un meccanico e falso concetto di unità, quasi che tale unità sia cosa indifferenziata e massiccia e non invece processo di conquista e risultato di attività morale tesa verso il ritrovamento di quel punto d’incontro, che sia la sintesi delle particolari verità. Questo punto non può essere uno sterile dato, che comprima ogni naturale varietà ed escluda con questo ogni reale forza di convinzione e di adesione. Esso è risultato invece delle divergenze che si compongono nella considerazione rispettosa ed attenta di ogni altra posizione e perciò dell’accoglimento, non certo passivo, di quel che c’è di vero e di sano in ogni punto di vista. Diverse sensibilità, diverse ideologie, diverse azioni convergeranno, nella forma del contributo delle libere opinioni di tutti, verso un unico fine, la restaurazione dell’Italia nella sua interna unità, che la faccia operosa di fronte alle altre Nazioni. Quello che è nell’essenza dei partiti, l’essere cioè ciascuno di essi uno e insieme tutti, particolare ed universale, partito e Stato (non già nella forma fanciullesca ed insieme tirannica della facile identificazione fascista, ma nella sola veramente umana del contributo dato da ogni particolarità a costituire l’unità) troverà nell’aperta discussione della stampa libera il modo migliore per esplicarsi. Sarà data così maggiore vivezza e concretezza alla nostra politica e risulterà tesa ad un solo fine la vita della Nazione. </p><p>Ma il riaffermato principio ha pure un notevole valore ideale. Con la libertà di stampa ritorna veramente, dopo la lunga compressione, in una delle sue forme più complete e significative, la nostra dignità di uomini liberi. Noi ci ritroviamo protagonisti di storia. La libertà di stampa è qualche cosa di più completo delle libertà di coscienza e di opinione, dalle quali certo è generata. Essa è libertà di professare la propria verità nel vario e ricco intrico delle opinioni altrui, con il mezzo più efficace, più nobile, più vivo di diffusione e di incontro che sia dato di concepire, la stampa. Non c’è vera libertà, dove non sia lecito esprimere la creatrice originalità dello spirito che giudica del mondo e della vita, in questa tipica forma che pone in rapido contatto le idee, portandole al vaglio della critica reciproca. </p><p>Non è vera libertà quella che non sia, oltre che squisitamente personale, anche sociale. Essa vien meno, dove manchi la possibilità di condurre le proprie idee all’incontro con le altre e sia esclusa la soddisfazione di questa, veramente somma tra le esigenze dello spirito, di celevrarsi [sic] nella socialità che è contrassegno immancabile della sua umanità. </p><p>L’idea non è fatto della persona singola, non gioca solo nei limiti della sua individualità angusta; essa è sacra per la vita di tutti gli uomini e solo nell’incontro con altre idee acquista pienezza di significato. La dura esperienza degli anni della dittatura, quando tutte le idee furono compresse in favore di una la quale cessava di essere umana nel punto in cui, rinnegando le altre si chiudeva nella sua solitudine, ha insegnato troppe [sic] con la sua povertà spirituale e la rovina della Patria che ha determinato, perché occorra insistere su questo punto. </p><p>Noi rivendichiamo oggi il diritto di pensare secondo quanto detta in noi la verità che ci si fa chiara. Rivendichiamo il diritto di ascoltare le voci di tutti, anche le più povere, anche le più lontane. Non c’è povertà e lontananza, per quanto grandi possano essere, che non ci facciano sentire l’umiltà del nostro io particolare e la gioia del dono fatto a noi delle idee che altri, uomini della nostra stessa esperienza umana, uguali e diversi, hanno pensato in libertà anche per noi. Non c’è d’altra parte coscienza di inadeguatezza del nostro pensiero che ci ostacoli nell’assolvimento del grande umano dovere, di dire a tutti, vicini e lontani, le nostre idee, di far loro dono, in una solidarietà di Patria e di umanità, del nostro pensiero. Contributo del nostro piccolo io alla vita di tutti.</p><p>Noi sappiamo che non c’è umanità, se non c’è società e che questa è là soltanto, dove liberi spiriti s’incontrano; là dove la desolata solitudine di piccole vite si allarghi nel respiro della vita universale. Noi sappiamo che la storia è fatta di questi incontri e che la sola unità sociale che sia per la storia e non contro la storia, è quella appunto che non viene costruita a spese della individualità di tutti, negando il contributo di tutti alla sua creazione. </p><p>Per questo, dove oggi più preme il problema della nostra unità nazionale, che prepari per domani la più grande unità solidale delle nazioni, ora appunto che sentiamo la Patria, il tutto cioè, ungere colla sua assillante esigenza nei nostri spiriti, ora proprio quando chi resta solo è perduto e perde insieme i fratelli, l’Italia vede risorgere correnti di opinione pubblica ed organi di stampa libera e si fa a costruire unità non a prezzo delle particolarità, ma con esse e di esse. </p><p>Perciò salutiamo il provvedimento di oggi come rinascita di libertà, rinnovata espressione di solidarietà, garanzia di una patria che sia patrimonio prezioso di tutti, restaurazione di vita morale. </p><p><strong>Un dovere patriottico</strong></p><p><em>In un intervento a Radio <span id="mention-240" class="mention place" about="Bari">Bari</span> probabilmente pronunciato nell’autunno del 1943, il cui testo dattiloscritto si conserva in Archivio Flamigni, Fondo <span id="mention-87" class="mention person" about="AldoMoro">Aldo Moro</span>, in fase di riordino, Moro spiega quanto sia importante, nelle disperate condizioni dell’Italia, proseguire i lavori agricoli rifiutando la logica del disfattismo o dell’ozioso affidamento agli aiuti degli Alleati. Lancia quindi un appello ai contadini indicando nel loro impegno quotidiano nei campi un contributo decisivo alla guerra di liberazione in corso. </em></p><p>I lavori di semina si svolgono quest’anno in un momento di particolare disagio per la vita della nazione. Una parte dell’Italia è ancora, e speriamo per poco, in mano tedesca; un’altra, per fortuna libera nella rispettosa protezione degli alleati, vede tuttavia passare per le campagne le forze armate italiane ed anglo-americane, con il pericolo che in qualche modo resti compromessa la produzione agraria per eventi di guerra. In un tale stato cose è comprensibile che il nostro contadino esiti a seminare; che gli sembri a prima vista fatica sprecata la sua, se il raccolto per lunghi mesi, e poi ancora quando ondeggeranno le spighe, sarà minacciato dal ciclone della guerra. D’altra parte giunge notizia di una stupida propaganda di parte fascista con la quale si invitano i nostri agricoltori a restare inattivi per mettere in difficoltà le autorità alleate, le quali sarebbero così costrette a provvedere direttamente con importazioni ai bisogni del nostro popolo. </p><p>Bisogna ora che i nostri contadini, i quali sono sempre molto intelligenti e molto amanti della Patria, si fermino un momento a considerare quello che loro conviene, il quale felicemente coincide con il dovere che ad essi incombe come Italiani. </p><p>Certamente la guerra non è cosa da nulla: essa ha le sue terribili esigenze e non si può escludere perciò che dall’azione bellica venga qua e là compromessa la produzione agraria. Ma questo non è un fenomeno generale e si può essere certi che, dove appena sia possibile risparmiare al nostro popolo sofferenze maggiori, le truppe anglo-americane, con la signorilità che le contraddistingue, faranno in modo che tutti i nostri interessi siano tutelati. Per quelle che saranno le deficienze della nostra produzione, determinate dallo stato di guerra, indubbiamente gli Alleati provvederanno con i loro rifornimenti, mentre sarà disposto per accordare congrui indennizzi agli agricoltori, che vedono sfumare in nulla la loro amorosa fatica. Ma noi non possiamo esigere che gli Anglo-Americani, i quali devono provvedere all’equipaggiamento ed armamento di truppe dislocate su tutti i teatri di guerra del mondo ed ai soccorsi più urgenti alle innumerevoli popolazioni provate dalle distruzioni, diano a noi interamente il fabbisogno alimentare della nazione. </p><p>Del resto quella stupida propaganda, di cui si è detto, la quale vorrebbe lasciare inattivi i nostri agricoltori in attesa del sussidio di viveri recato dalle truppe anglo-americane, non dice in qual modo i contadini dovrebbero sostituire i guadagni venuti meno per la mancata produzione. Di queste chiacchiere stolte gli agricoltori Italiani faranno giustizia da sé, agevolmente e si metteranno alacremente all’opera affidando a Dio, come hanno sempre fatto, le sorti delle loro messi, sicuri di tutelare così insieme i propri interessi e gli interessi della nazione. Perché è questo che conta di più. Qui non si tratta soltanto di interessi economici della classe degli agricoltori, ma di un dovere patriottico che essi debbono assolvere. Ed alla voce del dovere essi, i contadini che hanno eroicamente combattuto in tutte le guerre, sacrificandosi con umiltà ed in silenzio, non saranno sordi. È l’Italia che li chiama. Ad essi oggi domanda non di impugnare le armi che ci dettero il Piave e Vittorio Veneto, ma gli strumenti del lavoro, per combattere una battaglia non meno grande e decisiva di quelle. </p><p>Contadini italiani, </p><p>i tedeschi che noi avevamo cacciato lontano dal suolo sacro della Patria, tornano oggi a calpestarlo sprezzantemente. Noi siamo nulla per loro. Le nostre case, i nostri beni, i nostri tesori d’arte, le nostre donne, la nostra religione, tutte quelle cose che amiamo essi calpestano turpemente. La guerra che avevamo combattuta ieri, non è finita. Non son bastati 600 mila morti, tanti dei quali erano dei vostri, dei buoni, dei semplici, dei forti contadini d’Italia, per acquistarci il diritto alla pace. Sul loro sangue son ripassati i loro uccisori, cui alcuni traditori italiani hanno aperto la strada. Come già allora l’Italia unita impugnò le armi, per ricacciarli al di là dei nostri monti, fuori del bel suolo d’Italia, così anche oggi l’Italia è in armi. Povera e stanca Italia, che trova in sé ancora energia per combattere contro i suoi veri secolari nemici. Tutti gli italiani sono pronti per la nuova e santa guerra. Siate voi pure in linea, contadini d’Italia. A voi è affidato un compito importantissimo, di assicurare il pane per i soldati e per le loro famiglie. È un altro sforzo che vi è richiesto. Poi verranno, conquistati dal nostro sacrificio e dal nostro amore, giorni migliori. L’Italia riavrà la sua pace ed i suoi confini.</p><p>Allora a voi andrà la gratitudine dell’Italia, che voi avrete servito con fedeltà. </p><p>Oggi intanto vi è richiesto di lavorare. Il vostro campo è veramente un campo di battaglia, dove si serve in umiltà la Patria. Siate accurati ed abili come non mai: sfruttate ogni minima possibilità della nostra terra; fecondatela con il vostro lavoro e più con il vostro amore. Gli Italiani aspettano da voi il loro pane, che li sostenga per combattere e vincere. </p><h3>Il nostro programma</h3><p><em>Nel novembre 1943 riprende a essere pubblicato, come organo della Democrazia cristiana di Terra di <span id="mention-241" class="mention place" about="Bari">Bari</span>, «Il Risveglio», nato nel 1908 come espressione del movimento cattolico e poi divenuto organo del Partito popolare italiano, sino alla cessazione delle pubblicazioni nel 1923. Sul primo numero Moro delinea il programma democratico-cristiano nella nuova fase storica dell’Italia. Traducendo nella vita politica i valori della fede i democratici cristiani dovranno contribuire a ridestare il fermento della società civile e a partecipare in prima linea alle dinamiche politiche e istituzionali che prenderanno forma nel paese. La loro azione politica avrà al suo centro la difesa della persona umana, la solidarietà sociale, la collaborazione allo sviluppo pacifico della comunità internazionale. L’articolo è pubblicato in «Il&nbsp;Risveglio», XV, 1943, n. 1, 14 novembre, pp. 1-2.  </em></p><p>La democrazia cristiana assume il suo posto di responsabilità nella nuova storia d’Italia con una ben definita funzione, che la fa insostituibile nel gioco delle forze in opera per la ricostruzione del paese. Non più [sic] ingannare su questo punto la parziale coincidenza dei programmi, la quale pure è consolante conferma del comune patrimonio di idee cristiane che contrassegna la nostra civiltà. Senza alcuna intenzione di esprimere riserve di principio intorno agli ideali cui gli altri partiti si ispirano, noi dobbiamo subito onestamente avvertirli, perché sia dissipato ogni equivoco, che noi vogliamo tradurre nella vita politica del nostro paese le idee cristiane in cui crediamo e che riteniamo vive e operanti nella storica realtà del cattolicesimo. Nel quale vediamo appunto un cristianesimo integrale, austero e umano, liberale e sociale, temporale ed eterno, fortemente legato alla vita nella totalità delle sue esperienze e pure capace di trascenderla quotidianamente in una visione della realtà che ne pone la meta nell’infinito e nell’eterno. </p><p>Un cristianesimo integrale è la nostra intuizione umana e perciò necessariamente politica. Noi la riteniamo seria quanto basta, per dominare i complessi problemi in ogni ordine che la vita moderna propone. La vediamo così interessata alle cose del mondo, nelle quali si vive la suprema esperienza della comunione con Dio, da non dubitare punto che essa possa e voglia piegarsi a prendere posizione di fronte a concreti problemi politici. La sappiamo bensì tutta ricca di interiorità, con una intonazione squisitamente epica, con un accento di fiducia posto sulle risorse ineguagliabili dello spirito, ma ciò non la pone a nostro avviso fuori della storia, ma la fa attiva invece in essa nella sola forma costruttiva che sia dato pensare, il libero impulso dello spirito che dà con generosità ed in autonomia il suo contributo alla soluzione dei problemi del mondo. Proprio perché siamo cristiani, il nostro cammino è dall’interno verso l’esterno, dall’amore al diritto, dal proposito generoso al programma politico, dall’imperativo etico al gioco delle forze storiche operanti nella vita della nazione.</p><p>Certo non siamo così ingenui da ritenere che di un meccanismo istituzionale e di concreti e ben definiti programmi si possa fare a meno. Sappiamo bene che la buona volontà da sola non basta e che l’urto degli interessi, i quali hanno da essere composti nel vasto e ricco gioco della vita, è tale che richiede il contributo delle forse combinate, delle energie morali cristallizzate nelle istituzioni. La vita politica, anzi tutta la vita, è necessariamente istituzionale. Ciò comprime la libertà geniale del contributo che ogni spirito dà, ma il prezzo è ben pagato, se si moltiplicano così le energie che divengono veramente efficaci per la nostra difficile esperienza umana. Così pure lo slancio generoso della carità, libera forza riformatrice, stupendamente pieghevole, così come mutevole e varia è la vita, ha pure da limitare un poco il suo empito generoso e farsi promotrice di programmi, i quali tenendo conto della effettuabilità concreta nel gioco delle diverse forze operanti, non possono ignorare il compromesso e la battuta di attesa su la via che porta a realizzare l’ideale. Noi siamo perciò sì per la carità e per il gioco agile delle energie morali, ma non disdegniamo punto istituzioni e programmi. Partendo dall’intimo sentimento, noi intendiamo tradurlo incessantemente nella concreta esperienza, curando che esso resti intatto nella prova della mortificazione e sostenga, contro ogni scoraggiamento, nella dura difficile via. Per questo abbiamo talune posizioni programmatiche ben decise (che verremo illustrando con calma nei prossimi numeri), ma non ci dissimuliamo che molto il nostro atteggiamento verrà determinandosi e chiarendosi al contatto con la vita mutevole concreta realtà della nostra vita politica [sic]. Quello invece che non può mutare, ed è già oggi tutto presente ai nostri spiriti, è l’ideale cristiano che traccia le grandi linee direttive della nostra opera, che offriamo come contributo, rispettoso di ogni altro che sia dato per il nobile scopo, alla ricostruzione della nostra disgraziata patria. </p><p>Noi siamo decisamente per l’uomo, intero con la sua insopprimibile sete d’infinito. Noi conosciamo bene il senso della sua vita, chiusa nei limiti del tempo e dello spazio e chiamata perpetuamente a trascenderli ed abbiamo rispetto grandissimo per le insondabili profondità del suo spirito, dove si svolge misteriosa la lotta per la conquista dell’ideale morale. Noi sentiamo la grandezza di questa stupenda varietà per la quale ogni creatura, individualmente, Dio ha amato e ciascuna è venuta al mondo ad assolvere il suo compito, eguale e diverso e per ciascuna la terra ha avuto un suo sorriso ed un suo pianto. Noi amiamo l’uomo rivelazione di Dio e riteniamo che tutto sia preparato per lui e a lui serva, così come egli è per Dio, senza del quale neppure sarebbe. Quest’uomo noi abbiamo visto travolto in una tragica avventura, fatto schiavo in servizio di miti antiumani che lo straniavano dalla sua vera vita. Ora vogliamo che egli ritorni in se stesso e si possieda ancora, che la sua interiorità incoercibile dica una parola decisiva per la sua vita, che il suo amore di Dio e delle cose buone che Egli ha creato e di cui gli ha fatto dono, sia la sola meta del suo essere. Il suo immergersi pieno nella vita sociale, dove altri vivono a loro volta quale dramma di amore, non deve estraniarlo da sé né impoverirne la vita, ma potenziarla in una fraternità feconda di bene per tutti.</p><p>Noi amiamo l’uomo che riconosce fratelli intorno a se e ne accompagna la vita. Non possiamo pensarlo altrimenti che vincolato in libero slancio ad una solidarietà irrigettabile, fuori della quale egli sarebbe perduto. Non è un facile compromesso che noi prepariamo, ma una veramente totalitaria esperienza di vita individuale e sociale, personalissima ed aperta generosamente ad accogliere ogni palpito umano che si agiti intorno. Contro la cristallizzazione massiccia ed inumana della pluralità degli uomini, noi poniamo sempre mente – ed è criterio ed altro ammonimento – al complesso intrigo delle relazioni personali, nettamente individuate, di cui la società si compone e vive. Noi amiamo perciò ugualmente la società e lo Stato, nella certezza di non amare in questo altro che l’uomo, spiegato generosamente in tutti i rapporti che ne esprimono la vita.</p><p>Noi amiamo tutti gli uomini, quale che ne siano l’intelligenza e la capacità particolare: in tutti vediamo emergere dai lineamenti individuali lo stesso volto. Amiamo sopratutto l’uomo che lavora, quegli che accetta per amore della vita la grande fatica necessaria per vivere. E vogliamo che la sua attesa e la sua fiducia, generosissime, non siano deluse e che il lavoro di tutti sia fecondo per tutti secondo giustizia. Noi non abbiamo bisogno di dire qui in fretta che cosa promettiamo alle classi povere. È necessario dire subito invece che questi uomini sono a noi più cari che tutti; che noi sappiamo come essi abbiano subito l’ingiustizia e ne portino il segno nei volti emaciati e stanchi, nelle famiglie senza pace, nei figli preclusi dal godimento dei beni supremi, della cultura e della stessa spiritualità. Essi sappiano che non li dimentichiamo e che la nostra prima e più alta richiesta, la più urgente, la più decisa, è perché la loro miseria sia tolta e si crei così una vera solidarietà, inconcepibile fuori della giustizia e della, sia pur differenziata, uguaglianza. </p><p>Con queste grandi idee costantemente presenti noi svolgeremo la nostra attività con lealtà, con semplicità, con spirito di sereno equilibrio. Abbiamo in queste idee madri quanto basta ad alimentare e rendere luminosa la nostra opera. Tutto quanto noi verremo facendo, così nell’attività legislativa come in quella amministrativa in senso stretto tenderà decisamente ad affermare e a rendere concreto il valore proprio dell’uomo, a sviluppare solidarietà sociali determinatrici di più intensa vita economia, politica ed etica, a rendere possibili intese cordiali nell’ambito dei rapporti internazionali, ad intonare in una parola la vita politica del pase e di riflesso la più vasta della comunità internazionale ad ideali squisitamente umani. Tanto che possa, anche ad opera nostra, risultare più ricca di valori, più serena, più buona la vita di tutta. Crediamo di essere in debito verso questa povera umanità provata da ogni dolore e stanca di troppe esperienze di una sincera parola di bontà e di pace; crediamo di dovere ad essa un’attività leale coerente a questa parola e che sia, per la forza di convinzione che l’anima, per l’amore rispettoso per tutti che la ispira, efficacemente operante per una veramente umana civiltà del nostro tempo. </p><p>mr </p><h3>[Appello ai giovani]</h3><p><em>Nell’ottobre 1943 Moro rivolge un appello ai giovani parlando ai microfoni di Radio <span id="mention-242" class="mention place" about="Bari">Bari</span> e li sprona a partecipare con consapevolezza e determinazione alla lotta di liberazione dal nazifascismo. La trascrizione di una porzione del testo letto da Moro è ricavata dal volume di Annibale Del Mare, </em>Italia dopo<em>, Edizioni Cronache d’Italia, Milano 1975, pp. 64-65. </em></p><p><em> </em></p><p>[…] Troppe volte specie negli ultimi anni, c’è stato chi, pur coscientemente sapendo di dire il falso, ha parlato di voi. Voi siete apparsi così i credenti di una fede che non sentivate, i sostenitori di una causa che non era la vostra. S’è ricorso al vostro nome come richiamo, coscienti che senza la vostra partecipazione, senza la vostra fiducia, indebolita sarebbe apparsa ogni opera di persuasione della massa. Oggi, nell’ora della rinascita della Patria, voi siete presenti ed attivi col vostro vero cuore in questa dolorosa primavera. Voi siete anzi di questo tempo di riscossa, non solo gli artefici insostituibili, ma gli anticipatori. La più oscura e triste età della nostra storia nazionale è finita soprattutto per la reazione del vostro spirito che in libertà ha giudicato e condannato.</p><p>Il dovere che vi incombe è perciò di ritornare spiritualmente fervidi, di esprimere in opere concrete la gioia creatrice del vostro spirito. Ancora una volta, ed ora finalmente per una causa giusta, si fa appello a voi, vi è chiesto di esprimere la vostra convinzione nell’azione concreta. Contro il tedesco invasore c’è da riconquistare la nostra libertà. Il vostro sforzo sorretto dalle forze armate degli Alleati, ispirato dalle tradizioni di eroismo del nostro esercito, ridarà all’Italia la sua libertà e le consentirà di sviluppare la sua vita nazionale nella linea della sua grande tradizione.&nbsp;</p><h3>Si comincia</h3><p><em>Dopo la fine del fascismo, la firma dell'armistizio, l'abbandono della capitale da parte di Vittorio Emanuele III e del governo Badoglio e il loro trasferimento al Sud sotto la protezione degli angloamericani, a Brindisi, a metà novembre 1943, il re nomina alcuni sottosegretari di Stato facenti funzione di ministri per sostituire quelli che non hanno seguito il governo. Nel primo numero de «La Rassegna», la nuova rivista di commento politico, laica, pluralista e indipendente alla cui nascita aveva contribuito egli stesso, Moro individua le priorità che il nuovo gabinetto provvisorio, pur screditato e soggetto all’amministrazione militare angloamericana, deve affrontare per alleviare la drammatica situazione sociale e accelerare la ripresa della vita civile dopo il crollo del fascismo. L’articolo è pubblicato in «La Rassegna», I, 1943, n. 1, 23 novembre, p. 1.</em></p><p>Il brusco risveglio alla nuova vita ha determinato, come era da prevedere, entusiasmi, sbandamenti, posizioni eccessive e pericolose ed ha disgregato un poco, per un giuoco fatale di eventi, quella qualche unità che, in sede polemica contro la sua inumana pretesa, il fascismo stesso aveva involontariamente determinato. Chiamati a pensare da loro alle proprie cose, messi di fronte alle loro responsabilità, liberati dagli impedimenti che ne limitavano la visuale, gli italiani non sempre forse hanno saputo guardare lontano e in ogni direzione. Le voci si sono moltiplicate, qualche volta stridule, le posizioni irrigidite, con la conseguenza che ci capiamo meno, ci sentiamo meno fratelli e la considerazione degli interessi nazionali cede dinanzi al giuoco dei risentimenti, delle sterili critiche, delle rigidezze fuori posto.</p><p>Ma non è tutto qui. Fino a pochi giorni or sono il Governo, ridotto alla più modesta espressione, sballottato tra correnti di opinione pubblica che non riusciva a capire e tanto meno a dominare, diffidente di tutti e di tutto, indeciso in ogni mossa, sembrava avesse preso come miglior partito quello di tacere e di non fare, memore della vecchia verità che chi non dice e non fa, non sbaglia e non s’impegna mai.</p><p>Oggi, finalmente, dopo più che due mesi di attesa amareggiata da troppe delusioni, siamo dinanzi alla prima seria iniziativa politica. Abbiamo, sia pure in forma provvisoria e ridotta, un Governo italiano, che dispone di competenze e di attività per ogni ramo della nostra dissestata e ormai quasi ferma amministrazione. Ci è stato dato oggi un minimo di quello che abbiamo atteso invano nei due ultimi tormentati mesi della nostra vita nazionale. Questa piccola luce, che rompe appena l’oscurità che ci circonda, ridesta la nostra fiducia e la nostra speranza. Non è molto certo quello che è stato fatto e viene, d’altra parte, terribilmente in ritardo. Tuttavia il sapere che sono state attribuite delle competenze, che ad uomini onesti è stato affidato un compito preciso, che si saprà a chi segnalare l’esistenza di un problema, tutto questo ci rianima e ci fa guardare con maggior fiducia l’avvenire.</p><p>Questo Ministero è stato definito tecnico. In verità noi abbiamo fatto accurate ricerche, per stabilire l’esistenza delle affermate competenze, ma confessiamo di essere stati in più di un caso delusi. Crediamo di aver capito che l’espressione sta a significare, contro ogni possibile equivoco, che non si tratta di Ministero politico. E non saremo certo noi, critici di ogni moto scomposto e di ogni chiassosa pretesa che tutto vada a puntino e – in un momento come questo! – nel migliore dei modi, a sollevare obiezioni di principio. Tanto più che siamo convinti che l’onestà, il buon volere e l’intelligenza, la quale è a base di tutte le competenze, possono supplire in qualche modo al difetto di una tecnica di governo veramente raffinata. </p><p>Ora noi stiamo a guardare e con noi guarda, in ansia grandissima, tutto il popolo italiano, compreso quello che è al di là delle linee di combattimento. Ritenendoci interpreti della sana opinione pubblica, preoccupati del bene della Patria più che del trionfo di particolari punti di vista, noi rivolgiamo al nuovo Ministero Badoglio<sup><a href="#footnote-262" id="footnote-ref-262">[261]</a></sup> invito pressante ad esprimere in opere concrete, nella soluzione dei minuti problemi della nostra vita quotidiana, la sua volontà di servire il paese nella più dolorosa ora della sua storia. Non chiediamo grandi cose; non siamo così ingenui da attendere immediata, compiuta, ottima soluzione di tutti i problemi che gravano su di noi. Chiediamo di provvedere a quello che è essenziale, al più presto possibile, nel modo migliore; di esperimentare soluzioni invece di discutere su quella ottima; di preferire in ogni caso il fare al non fare, quando pure quest’ultimo sia nobilmente determinato dal desiderio di fare nel migliore dei modi. Con questa attesa e con questa fiducia noi diamo al Governo, e con noi tutto il sano popolo, stanco di troppe contorsioni politiche e terribilmente preoccupato per le nostre sorti, tutta la nostra collaborazione, e restiamo in attesa di fatti concreti, per giudicarne, spassionatamente, ma con severità inesorabile, le direttive e le realizzazioni. </p><p>In particolare domandiamo:</p><p>– che sia definita la posizione delle Forze Armate, rompendo con un concreto impiego l’ozio distruttore di ogni energia morale cui i nostri soldati sono condannati e restituendo, dove appena sia possibile, alla vita familiare e civile tutti gli elementi non necessari per compiti di guerra; </p><p>– il ristabilimento delle comunicazioni e dei servizi postali, telegrafici e telefonici; </p><p>– il rifornimento di beni e in particolare di viveri per il mercato; </p><p> – seri provvedimenti per l’assorbimento dei disoccupati e per la tutela degli interessi morali e materiali dei lavoratori;</p><p>– il potenziamento dell’agricoltura, anche attraverso una oculata revisione della grossolana legislazione di guerra in tema di ammassi; </p><p> – una propaganda seria, veramente educatrice delle masse; </p><p> – la soluzione dei più gravi problemi della scuola, perché al lungo abbandono di venti anni di fascismo e di questi ultimi in particolare non si aggiunga la nuova grande lacuna di un ciclo scolastico del tutto perduto ed il pericolo dell’ozio di milioni di persone che vivono nella scuola; </p><p>– provvedimenti di assistenza e idonee iniziative di collocamento per i buoni italiani che hanno voluto raggiungere le terre già liberate dall’oppressione fascista e nazista.</p><p>Ai partiti domandiamo che sentano la loro suprema responsabilità di organi e garanti di una comune libertà e facciano perciò politica nazionale e politica di partito solo in funzione del supremo bene della Patria. </p><p>mr.</p><p><strong>Il problema dei professori universitari</strong></p><p><em>In un intervento, tenuto presumibilmente nell’autunno 1943 a Radio <span id="mention-243" class="mention place" about="Bari">Bari</span>, il cui testo dattiloscritto è conservato in Archivio Flamigni, Fondo <span id="mention-88" class="mention person" about="AldoMoro">Aldo Moro</span>, in fase di riordino, Moro riflette sulla situazione della docenza universitaria e sulle questioni che a suo avviso urge risolvere per rendere efficace e trasparente la selezione del corpo docente e restituire smalto agli atenei. Egli sottolinea l’importanza di una continua ricerca scientifica nella vita degli insegnanti e propone soluzioni puntuali e concrete alle deficienze del sistema dei concorsi, dell’assistentato e delle libere docenze.  </em></p><p>L’ossatura della Università è il corpo accademico. Nessun altro problema può essere risoluto, se non lo sia prima questo, dando alla scuola superiore docenti di alta competenza scientifica e di grande umanità, sensibili ad una voce di dovere, che li faccia generosamente operosi, sicché, nel normale svolgersi della vita accademica, siano raggiunti i fini di educazione morale e di preparazione tecnica che l’Università persegue. </p><p>In questi ultimi anni vi sono stati nella vita italiana molti professori universitari, talvolta del tutto incompetenti, talvolta penosamente mediocri e nella nostra scuola si è lavorato poco e male. Ridotta in limiti discretissimi l’autonomia delle Università, la scelta dei professori si è attuata di regola attraverso il sistema dei concorsi statali, che hanno perduto sempre più carattere di serietà con il prevalere di pericolosi personalismi, per i quali il momento del successo per ogni candidato all’insegnamento, a prescindere quasi dalla competenza, coincideva di regola con la presenza in Commissione del Maestro con il quale aveva lavorato. Vero è che talvolta la scelta dové essere fatta tra persone di pochissima competenza e fu perciò scelta buona tra elementi tutti cattivi. Ma non si può negare d’altra parte che il sistema dei particolarismi, pericolosi sempre, criminosi ed inesplicabili nel mondo dell’alta cultura, ha spesso malamente giocato, favorendo la vittoria di persone disoneste talvolta o di poverissima cultura e preparazione. Non parliamo poi dei casi di quegli incapaci di vincere un concorso universitario anche con il più benevolo degli appoggi e che raggiungevano lo stesso il loro scopo con la nomina diretta per “chiara fama”. Si trattava di persone completamente sconosciute o conosciute purtroppo per ragioni che non avevano nulla a che fare con le affermate competenze scientifiche. Conseguenza di questo stato di cose furono la povertà dell’insegnamento e il progressivo disinteresse manifestato per esso, lo scadere della dignità del professore universitario considerato prima persona di indiscussa competenza ed in questi ultimi tempi invece, il più delle volte, ridotta ad una voce inascoltata.</p><p>I rimedi non possono essere evidentemente altri che la rinnovata serietà e rettitudine della vita nazionale. Inoltre, poiché il docente proviene dalla scuola universitaria e ne riflette l’andamento, non resta che attendere che l’università vada bene, perché professori degni ci siano per l’incessante svolgimento del suo lavoro educativo. Il professore universitario poi non può essersi limitato a studiare nei quattro o più anni di corso, ma deve aver proseguito in una attenta indagine dei problemi scientifici per molti anni dopo il conseguimento della laurea. È necessario dunque che il candidato all’insegnamento ufficiale nelle Università sia posto in condizioni di studiare tranquillamente, se si vuole che egli diventi competente. Il suo lavoro, socialmente importantissimo, benché ai superficiali possa apparire povero ed inutile, è il suo studio. Dobbiamo constatare purtroppo che elevati ingegni italiani sono stati stornati da una carriera scientifica, nella quale avrebbero potuto fare molto bene, contribuendo a dare grandezza alla scienza ed alla scuola italiana, dalla impossibilità di provvedere con risorse proprie alle loro esigenze di vita per gli anni, che possono essere anche molti, prima della vittoria nel concorso universitario. Mentre altri, per non rinunziare a quella meta, furono costretti ad affrontare sacrifici, i quali diminuirono il rendimento del loro studio scientifico, o ad adattarsi ad un esercizio professionale assorbente e spesso esplicato in un modo poco dignitoso, che tolse loro il maggiore e migliore tempo di studio, costringendoli a rifugiare l’indagine scientifica nei momenti più oscuri e più stanchi della giornata. E che dire di quelle sistemazioni provvisorie, nelle quali la mentalità e, vorremmo dire, il gusto dello scienziato e dell’insegnante si deformarono, costretti ad adattarsi ad esigenze diverse? C’è dunque un problema dell’assistentato universitario come particolare addestramento dei giovani all’assunzione delle cattedre, nello studio severo ed in una iniziale, ridotta, controllata pratica di insegnamento. </p><p>A questo lavoro di preparazione dev’essere dato il suo compenso. Ma l’assistentato di ruolo è quasi del tutto ignoto alle facoltà di lettere e scienze morali e ridotto nelle altre in proporzioni modestissime e con retribuzioni così irrisorie, da costituire solo una ipocrita finzione di interessamento. L’assistentato volontario poi si riduce purtroppo ora, il più delle volte, ad un titolo meramente accademico, che copre pomposamente una disagiata vita costretta a mille ripieghi per studiare o è comodo mezzo con il quale, senza troppo impegno, i professori titolari ringraziano gli amici di un favore ricevuto. È evidente che c’è un importantissimo problema economico dell’Università. Se si vuole che questa viva con la necessaria dignità e renda quel che può rendere, occorre che i bilanci del Ministero competente siano largamente riveduti. È bene che si cominci a capire che non può eternamente giuocare con l’amore del sapere che è proprio dello scienziato e lo fa dimentico di ogni altra esigenza di vita. Purtroppo di siffatte generosità in questi tempi avidi e disonesti ne conosciamo ben poche e, se esse ci sono, non è giusto che se ne approfitti. È un giuoco che può andar male, anzi, si può dire senz’altro, è già andato male. Se una scusa può trovare l’Università italiana, sopratutto in certe facoltà, per il modo con il quale si è insegnato e studiato, è in ciò che essa ha dato alla nazione per quanto la nazione ha dato ad essa. </p><p>Se questo sforzo in Italia sarà fatto, poiché sono indiscutibili il nostro ingegno e la nostra capacità, all’Università sarà assicurato un corpo d’insegnanti veramente competente. A patto però che la selezione degli elementi che dovranno salire alle cattedre sia attuata secondo giustizia ed in modo rigoroso. L’attuale sistema di concorsi nazionali con una commissione di alcuni professori titolari della materia per la quale il concorso è bandito non ha dato finora buoni risultati. A parte l’adito aperto alle pressioni politiche, il più delle volte allargato invece che ristretto dalla necessaria approvazione ministeriale agli atti della commissione, il sistema di affidare la scelta dei nuovi titolari ad alcuni soltanto dei professori universitari ha dato luogo a pericolosi personalismi, diremo così accademici, i quali non sono meno antipatici e pericolosi di quelli politici in senso stretto. D’altra parte con questo sistema nessuna parola resta da dire alle facoltà universitarie, le quali hanno soltanto il diritto di chiamare nel proprio seno i candidati compresi nella terna vincente. Diritto, come è chiaro, di poco momento, perché, se tra questi non c’è la persona in cui esse abbiano fiducia, la sola libertà ad esse riconosciute è di rinunciare a coprire la cattedra con un insegnante di ruolo. Ed invece è indubitato che, in questa delicatissima materia, tanta parte del successo dell’attività universitaria è nell’affiatamento e nella fiducia reciproca dei membri del corpo accademico. </p><p>Al sistema dei concorsi nazionali noi vedremmo perciò con piacere sostituita un’altra forma di scelta, che utilizzi la competenza di tutti i docenti della materia messa a concorso da un lato, e del consiglio di facoltà dall’altro. Dovrebbe perciò il concorso svolgersi in due tempi. Nel primo si avrebbe una specie di referendum, per il quale tutti i titolari della materia darebbero un motivato e serio giudizio sulla capacità scientifica dei candidati. I vari pareri confluirebbero poi alle facoltà banditrici del concorso, le quali farebbero la scelta, tenendo conto, senza impegno, dell’avviso espresso dai cultori della materia. Un finale atto di approvazione ministeriale potrebbe eventualmente controllare la legalità del provvedimento e, nei casi gravi, entrare anche nel merito di una decisione evidentemente ingiusta. La scelta fatta dalle facoltà rappresenterebbe inoltre il vantaggio di valutare seriamente le attitudini didattiche dei candidati, alcuno dei quali almeno avrà insegnato per incarico la materia nella facoltà che bandisce il concorso. Su questo punto è opportuno insistere un po’, perché è indispensabile, oltre che l’attitudine scientifica, anche la capacità didattica, che è sapienza della vita, pazienza, comunicativa, umiltà, prestigio, amore. Troppo poco forse si son considerate finora queste cose che son pure importanti. Non si dimentichi che essere scienziati, non vuol dire ancora essere maestri. E se noi abbiamo bisogno di scienziati, anche, e forse ancor più, abbiamo bisogno di maestri.</p><p>Perché l’Università vada bene, non basta che abbia docenti capaci da ogni punto di vista. Occorre che siano posti in condizioni di lavorare con il massimo rendimento e cioè in una situazione di ambiente favorevole e ricca di ogni possibilità e senza preoccupazioni eccessive per proprie esigenze di vita personali e familiari. E qui dovremmo rifare il discorso già tenuto a proposito dell’Assistentato. L’Università deve essere bene attrezzata negli istituti e nelle biblioteche, ed i professori vanno retribuiti in modo adeguato alla loro dignità ed all’altezza del lavoro che svolgono. Solo così si eviterà la pericolosa dispersione delle migliori energie della scienza italiana, le quali, una volta ottenuta una consacrazione spirituale, sono costrette o almeno vivacemente tentate a procurare con un proficuo ed eccessivo esercizio professionale mezzi di vita che non si possono ottenere in altro modo. Se non è certo giusto sottrarre le più alte competenze al servizio speciale della professione, è però contrario agli interessi dell’Università e della scienza che i professori si diano in modo assorbente agli esercizi professionali. Per il limite, quando non basti la buona coscienza del docente, si dovrà ricorrere necessariamente a freni giuridici. Ma questi poco o nulla varranno, se non saranno accompagnati da provvidenze atte ad assicurare condizioni di vita dignitose.</p><p>Un breve accenno va fatto agli incarichi e alle libere docenze. Gli incarichi sono ora attribuiti con deliberazione della facoltà, approvata dal senato accademico e successivamente dal Ministero. Ma ci sono troppi incarichi e mal retribuiti, né sempre l’operato della facoltà è ineccepibile, anche perché il compenso è tale che non consente di fare scelta tra le vere competenze. Perché le cose vadano meglio, occorre che agli incarichi si ricorra il minor numero dei casi e che perciò le cattedre vacanti del titolare si riducano al minimo indispensabile. Bisogna inoltre che i professori incaricati siano retribuiti in modo degno, evitando la eccessiva sperequazione tra questo compenso e quello del titolare, per suo conto poi già così inadeguati. Bisognerebbe inoltre potenziare [l’]istituto dell’assistentato di ruolo, come abbiamo già chiarito, tanto da porre il minimo di competenza come base all’attribuzione degli incarichi.</p><p>Per un insegnamento serio, fecondo, completo occorrerebbe poi dare maggiore e migliore sviluppo alle libere docenze, le quali hanno un alto significato e possono esplicare utile funzione nella formazione spirituale e tecnica dei giovani. Per le libere docenze si ha un insegnamento veramente libero, complesso, completo. Per esse agli studenti è dato integrare la propria cultura, ispirandosi a diverse scuole, diventando sensibile a diverse voci, facendosi meglio capace del vaglio critico che prepara la veramente scientifica assunzione di un punto di vista personale su ogni problema. Ci spieghiamo perciò che a qualche titolare meno intelligente le libere docenze diano ombra, tanto che sorgono contro di esse guerre e guerriglie piene di invidiuzze. Ma la libera docenza proprio in un regime di libertà, non può e non deve essere abolita, ma solo purificata e potenziata. Bisognerà che cessino le facili concessioni, una volta che si sia capito che essa non è un insegnamento minore, né è un grado della carriera accademica, ma un libero insegnamento con gli stessi diritti e gli stessi doveri di dignità e di serietà che ha quello ufficiale. Poco idoneo però sembra a questo scopo il criterio usato negli ultimi anni, delle libere docenze conferite in numero limitato per concorso e con taluni freni esteriori. Ciò contrasta con la loro natura di libero insegnamento. Se molte voci possono dignitosamente levarsi nelle aule universitarie, non le si impedisca né disturbi con le angustie di un concorso per la scelta delle migliori. Vincano invece tutti i capaci, purché siano effettivamente capaci. Anche la designazione di queste persone dovrebbe essere fatta con il sistema del referendum di tutti i titolari e la scelta attribuita alle diverse facoltà e non in sede nazionale. Questo accentuerebbe fra l’altro il senso di responsabilità delle singole scuole superiori. </p><p>Certamente ad una elevazione della vita universitaria dovranno corrispondere maggiori dignità e considerazione dei docenti. Questi hanno da essere veramente maestri non solo per i giovani, ma per tutto il popolo. Sopratutto nella lotta politica e nell’azione di governo deve elevarsi alta serena e rasserenatrice la voce di coloro che, avendo dedicato la vita allo studio di problemi economici, sociali, e politici, alimentano perennemente le forze direttive della Nazione e guidano i popoli nel loro difficile cammino. </p><p>(ALDO MORO)</p><p><strong>Il problema degli studenti</strong></p><p><em>Per rendere l’Università un luogo significativo per la formazione dei giovani, Moro, rifiutando l’ipotesi del numero chiuso, invita a qualificare in maniera esigente la didattica, propone di introdurre in modo equilibrato l’obbligo di frequenza ai corsi e un articolato piano di esercitazioni, sostiene la necessità di una più equa distribuzione degli studenti nei diversi atenei italiani e la promozione dell’associazionismo universitario. Il testo dattiloscritto dell’intervento, tenuto a Radio <span id="mention-244" class="mention place" about="Bari">Bari</span> presumibilmente alla fine del 1943, è conservato in Archivio Flamigni, Fondo <span id="mention-89" class="mention person" about="AldoMoro">Aldo Moro</span>, in fase di riordino. </em></p><p>È molto difficile trattare da un punto di vista unitario il problema degli studenti, il quale andrebbe distinto invece, per uno svolgimento adeguato, in ragione delle diverse facoltà. Tuttavia una sintesi è ancora possibile ed anche utile, se serve a prospettare uno degli aspetti più interessanti della vita universitaria italiana. Nella prima di queste conversazioni abbiamo accennato alla mancanza di vivezza e di umanità della nostra scuola superiore<sup><a href="#footnote-263" id="footnote-ref-263">[262]</a></sup>, per la quale i giovani hanno mostrato in questi ultimi anni un progressivo disinteresse. La responsabilità di questo stato di cose va equamente distribuita tra il difetto di organizzazione e di spirito del mondo universitario, le deficienze di competenza e di lavoro dei corpi accademici, l’indifferenza ed assenza degli studenti. In tanta parte, sappiamo, questo è problema spirituale, che dovrebbe risolversi agevolmente in una rinnovata atmosfera di libertà e di onestà, di umano lavoro, di dedizione al pubblico bene. Ma è pure problema di organizzazione e come tale va affrontato e risolto, tenendo conto della misura non indifferente in cui proprio questo aspetto del problema incide sul rendimento dell’Università. È certo che, se questa si spopola sempre di più, se si studia poco e male, se il tempo dell’università non resta decisivo nella vita dei giovani, ciò si deve al fatto che l’Università non è preparata ad accogliere, interessare, trattenere i giovani. Intanto un numero eccessivo di studenti si iscrive all’Università e continua con ritmo monotono una vita in cui non vibra alcun interesse, fino al giorno, burocratico anch’esso, della laurea. Come diminuire il numero degli studenti, tanto che in essi si possa riscontrare interesse vero per la facoltà prescelta e quindi impegno per i doveri di studio che essa propone? Un rimedio semplice sembra quello del numero chiuso per tutte o alcune delle facoltà, del quale fu tentata in extremis in Italia una applicazione nella scuola fascista. Ma ciò, soprattutto se attuato per alcune facoltà soltanto, non riesce allo scopo, tagliando la strada della sistemazione professionale a giovani che sono stati condotti fino alle soglie dell’Università con una fondata aspettativa di conseguire la laurea. Del resto questo, come tutti i vincoli imposti, è grossolano e spiace soprattutto in questo tempo di rinata libertà. Il rimedio per il numero eccessivo degli iscritti che è certo cosa molto pericolosa, sia per il buon andamento della vita accademica, sia per la sistemazione professionale dopo la laurea, è, a nostro avviso, in una soluzione rigorosa da attuare nell’Università stessa ed in misura ancora maggiore e con maggiore energia, nella scuola media. In una parola noi rigettiamo il provvedimento del numerus clausus, che potrebbe, sia pure in astratto, escludere studenti buoni, solo perché ve ne sono altri migliori, e chiediamo alla scuola italiana di lasciar procedere nella via degli studi solo i degni e tutti i degni. Ciò significa bandire le false pietà che determinano indulgenze pericolose nei riguardi di coloro che son giunti così vicino alla meta, da far ritenere inumano il togliere loro la possibilità di attingerla; ciò significa ancora ordinare la scuola in modo che siano aperte molte agevoli dignitose vie di sistemazione professionale a coloro che non possano o non intendano proseguire negli studi superiori, provvedendo a conferire loro un titolo professionale autonomo all’uscita dalla scuola media. Il che certo è collegato ad un vasto ordine di interessi economici, sui quali qui non possiamo tratte[ne]rci. Ciò significa sopratutto dare un tono tale di dignità e di elevatezza alla scuola italiana, da rendere inconcepibile ed impossibile in essa ogni forma di avventura.</p><p>Altro problema fondamentale degli studenti è quello della frequenza alle lezioni. L’uso del disertare le aule per posti di impiego, già noto prima del fascismo, è divenuto un fenomeno generale negli ultimi anni. Sopratutto in vista delle necessità determinate e dalle possibilità offerte dalla guerra una massa di studenti delle facoltà per le quali la frequenza si suol dire inutile o meno necessaria, si è riversata caoticamente negli impieghi, lasciando vuote le aule dell’Università. A parte questo, per pigrizia o disinteresse, la frequenza in quelle facoltà, giurisprudenza e lettere sopratutto, è andata diminuendo in modo impressionante. Sicché, come suole avvenire quando la crisi è grave, vi è stato chi ha proposto di abbandonare i freni interiori e di ricorrere a quelli giuridici ed ha posto in discussione il principio della frequenza libera. Ora è chiaro come il problema sia grave, in quanto con la frequenza alle lezioni ed il contatto tra professori e studenti si può svolgere una vita universitaria veramente feconda. Ma, quando la frequenza ai corsi sia dichiarata obbligatoria con un obbligo rigoroso, si vorranno escludere dall’Università tutti coloro che per una fondata ragione non possono parteciparvi e tuttavia studiano con serietà? E se si vuole ammettere questa distinzione, come si farà a discriminare in concreto gli uni dagli altri? Si pensa che non è umano, almeno in alcune facoltà, impedire il conseguimento della laurea a chi si trovi nell’impossibilità di frequentare e compensi questo difetto con una più rigorosa preparazione personale. Si riflette ancora che limitare questa possibilità vorrebbe dire negare i diritti dell’insegnamento privato, che invece è incontestato nel più rigoroso ambiente della scuola media. Perciò noi pensiamo che un limite giuridico rigido sarebbe controperante. Meglio, a nostro avviso, dare maggior rigore e più pieno significato al sistema, già formalmente in atto, della firma di frequenza come condizione per essere ammessi all’esame. La firma si dovrebbe concedere, oltre che a coloro che hanno frequentato, a quegli altri, la cui assenza a giudizio dei professori sia determinata da una seria ragione personale o famigliare. Si offrirà così al docente un mezzo efficace e insieme pieghevole per garantire il buon andamento della vita accademica, salvando pure interessi incontestabili dei cittadini. Se il professore saprà essere giudice umano e di larghe vedute, si può esser certi che sarà trovata di volta in volta una soluzione equa. </p><p>S’intende bene poi che grande attenzione dovrà farsi per stabilire la vita accademica in modo che risulti il più possibile adeguata agli studenti, utilizzando le ore di lezione pomeridiane sopratutto nelle facoltà, come quella di economia, fatalmente aperte a studenti impiegati. E ciò sopratutto se dovesse generalizzarsi l’uso dell’orario unico negli uffici. Ma sia avvertito, per dissipare ogni equivoco, che le provvidenze in favore degli studenti impiegati vanno usate in casi occasionali e che invece questo fenomeno veramente allarmante va combattuto con un’assidua opera di educazione e con il mostrare concretamente come sia difficile conciliare le due diverse attività.</p><p>Ma poiché, entro certi limiti, il fenomeno dell’impiego è espressione delle disagiate condizioni economiche degli studenti, sarà opportuno venire incontro, con mezzi concreti ed adeguati, agli studenti poveri meritevoli di aiuto. Ciò fu predisposto a parole nella carta della scuola<sup><a href="#footnote-264" id="footnote-ref-264">[263]</a></sup>; sarà bene che sia realizzato con i fatti in un’Italia tornata alla sua tradizione liberale. </p><p>Una parola va detta a proposito delle esercitazioni. Queste hanno svolgimento normale e notevole efficacia in alcune facoltà, mentre in altre mancano ora quasi del tutto con la conseguenza di far perdere i più vivi e costruttivi contatti tra professori e studenti e di dare all’insegnamento un tono arido, inumano, lontano dalla vita. Lo studente invece, a nostro parere, va immesso largamente in tutte le facoltà nella vita universitaria e perciò va accompagnato dal docente, vorremmo dire, passo passo, in umiltà, nella sua ricerca scientifica e condotto a vedere con tutta chiarezza il valore pratico della scienza che egli studia. Le esercitazioni servono appunto per questo. Esse devono perciò facilitare e approfondire, senza sforzo, il lavoro scientifico, rendere agevole il collegamento tra materie diverse ed anche diverse facoltà, familiarizzare con la pratica della professione che si dovrà esercitare. Perciò dovrebbero essere frequenti e serie ed andrebbero condotte, dove sia possibile, con il metodo del lavoro scritto e della discussione orale, vivace e libera, la quale abitui alla chiarezza delle idee, alla loro esposizione ordinata, alla valutazione attenta dei punti di vista altrui. Sopratutto nelle facoltà d’intonazione umanistica questo lavoro non può mancare. </p><p>Certo esso non può riuscire efficace, se i partecipanti siano tanti da generare la confusione o così pochi da togliere l’incentivo e il coraggio di lavorare. Altro problema importante è dunque quello della distribuzione numerica degli studenti nelle varie Università d’Italia. Noi abbiamo Università sovrapopolate ed altre desolatamente spopolate e quasi sussistenti soltanto per ragioni di ordine storico. I tentativi fatti negli ultimi anni di sfollare le Università di Roma e Napoli non sono riusciti a nulla e certo non ci si può dissimulare la grave difficoltà che si incontra nel porre limitazioni giuridiche, le quali non possono che essere determinate da criteri angusti ed offendere il nostro senso di libertà. Noi crediamo che vadano per lo meno tentate altre vie di più personale convinzione nel tentativo di avviare verso la loro sede naturale le masse degli studenti dalle singole regioni. Ciò comporta la creazione di Università nuove per le regioni che ne sono sprovviste; il completamento nelle facoltà mancanti di quelle che già esistono; il loro potenziamento con l’affidare l’insegnamento a docenti di valore, facendo cessare l’antipatico sistema dell’accentrare sistematicamente a Roma i professori migliori o quelli ritenuti, sia pure a torto, tali. Ma la snellezza dell’ambiente universitario ci sembra condizione così indispensabile per il successo di questo lavoro che non esiteremmo ad adottare provvedimenti per sfollare le grandissime Università, se quest’opera di persuasione fallisse al suo scopo.</p><p>Gli esami di Stato andrebbero conservati a nostro avviso per tutte le facoltà, ma dovrebbero essere tenuti presso la stessa Università che ha conferito la laurea. Un diverso procedere non potrebbe che suonare ingiustificata accusa di partigianeria per i docenti che hanno condotto gli studenti per i vari corsi fino alla laurea. </p><p>Un ultimo cenno va fatto per le istituzioni para-universitarie. Disciolti i guf<sup><a href="#footnote-265" id="footnote-ref-265">[264]</a></sup>, si sono moltiplicate le iniziative per assumerne, nella parte sana, la successione, ma finora senza troppo successo. L’idea però è buona e l’iniziativa tale che senza di essa l’Università non può svolgere la sua piena vita. Occorre costituire uno o più ambienti, dove la formazione umanistica del giovane si concluda nell’ambiente più proficuo, dove egli discuta in libertà con i compagni dei problemi della sua Università, dove sia posto a diretto e fecondo contatto con la vita nelle sue varie espressioni, alle quali lo studio si collega senza esclusivismi di nessuna sorta. Questo ambiente di libertà, di studio, di lavoro è della più grande importanza e va curato. Ma esso sarà efficace solo a patto che non operi contro l’Università, ma ne continui invece e ne svolga il lavoro con lo stesso spirito e lo stesso amore.</p><p>(<span id="mention-90" class="mention person" about="AldoMoro">Aldo Moro</span>)</p><p><strong>Il problema dei giovani</strong></p><p><em>In un intervento tenuto ai microfoni di Radio <span id="mention-245" class="mention place" about="Bari">Bari</span>, tra la fine del 1943 e l’inizio del 1944, il cui testo dattiloscritto è conservato in Archivio Flamigni, Fondo <span id="mention-91" class="mention person" about="AldoMoro">Aldo Moro</span>, in fase di riordino, Moro chiarisce come la retorica sui giovani imposta dal regime fascista e rispolverata nella Repubblica sociale italiana sia stata e continui a essere illusoria: le nuove generazioni hanno in realtà aderito con convinzione agli ideali della libertà e della democrazia ed è urgente educare a esercitarli in modo equilibrato e costruttivo.</em></p><p>Nell’Italia dominata dai tedeschi si agita il problema dei giovani. Non conta che si dica e ripeta che un problema dei giovani in Italia non c’è, che essi son tutti solidali nella nuova Repubblica sociale italiana, ultima edizione dell’Italia fascista, loro ammannita dal mai esaurito genio inventivo di Mussolini. Intanto, benché si tratti, a quanto pare, di gente così ciecamente fedele, si moltiplicano gli appelli alle giovani reclute del 24 e del 25, le quali non dovrebbero invece averne bisogno, se son così desiderose di combattere in pro del fascismo e del nazismo. </p><p>La verità è che il nuovo fascismo si illude come si illuse a sua volta l’antico. Per 20 anni si è detto e ridetto fino alla nausea che i giovani erano con il partito ed il partito con e per i giovani, i quali, com’è noto, dovevano farsi largo a gomitate, sfruttando le fresche energie della loro giovane età. Si è detto e ripetuto che la rivoluzione era nelle mani dei giovani e non poteva essere affidata in mani migliori. Si è detto e ripetuto che il massimo successo fascista in Italia si sarebbe conseguito, quando tutti i posti di responsabilità fossero stati finalmente affidati alla gioventù cresciuta e temprata sotto i segni del littorio. Ma quale questa gioventù sia stata, come poco abbia risposto a tali ottimistiche aspettative, la nostra recente storia ha dimostrato senza equivoci. Del resto un indiscusso maestro di dottrina del fascismo e segretario, per sua sfortuna per pochi giorni, dell’istituto fascista di cultura, Giuseppe Maggiore<sup><a href="#footnote-266" id="footnote-ref-266">[265]</a></sup>, aveva detto nella sua “Politica”<sup><a href="#footnote-267" id="footnote-ref-267">[266]</a></sup>, tra molte cose assurde ed antiscientifiche, che le rivoluzioni non sono di coloro che le hanno fatte e che esse non si possono trasmettere in eredità. Questo, che poteva sembrare mesto rimpianto di un vecchio credente che non vede sorgere in altri la stessa fede, era poi in fondo la negazione che si trattasse di una vera umana rivoluzione, e cioè di storia in cammino invece di un rovinoso tentativo di fermarne lo svolgimento e l’arricchimento veramente umano. Noi sappiamo infatti di altre rivoluzioni, quelle sì reali rivoluzioni, che trasmisero fiaccole inestinguibili di fede e di amore alle generazioni. E pensiamo ai duemila anni di Cristianesimo inesausto ed alla lunga esperienza liberale vibrante ancor oggi di pienissima vita. </p><p>No! I giovani d’Italia non hanno accettato la consegna dello squadrismo sanguinario e dell’opportunismo sfacciato, non già perché fossero generazioni nuove, ma perché nulla di umano, di vero, di buono è stato loro confidato. Perché essi, pur lungamente ingannati dalla retorica fascista, pur compressi in ogni loro slancio migliore, pur ostacolati in ogni tentativo di veder chiaro nelle cose, hanno saputo onestamente dire la loro parola, una volta giunti all’età che ad essi consentiva un discernimento proprio, mentre li respingeva, perché generoso ed umano, da ogni compromesso ed interessata adesione. E questa parola è stata di condanna. Se si può fare una gera[rc]hia delle cause che hanno determinato la caduta del fascismo, si dovrà porre come principalissima questa, il diniego reciso dei giovani. </p><p>Così davvero in certo senso non c’è oggi in Italia un problema dei giovani, perché essi hanno già fatto la loro scelta e nessuna voce, per abile che sia, riuscirà mai a convincerli a cambiare idea ed a combattere per una ideologia che essi hanno superato. E tuttavia c’è, come per tutti gli italiani, così pure, ed in modo particolare, per i giovani un problema da risolvere. Ed è di educazione alla conquistata libertà, perché essa non diventi abuso né sfumi, perduto ogni sostanzioso ed umano contenuto, nel nulla. Solo a questo patto la scelta che essi hanno fatto sarà costruttiva. Non basta aver preferito ad una vuota disciplina la libertà creatrice; alle dottrine ed alle pratiche politiche soffocatrici del nuovo quelle che ne sviluppano invece pieno il valore. Non basta aver reso omaggio alla verità, per possederla e viverla. </p><p>C’è, dopo la scelta, un lunghissimo cammino da fare, nel quale appunto la libertà si nutre di discipline e si esalta quotidianamente nel sacrificio di se stessa. Ciò può sembrare strano ed anche spiacevole, mentre il freno della moderazione, dell’umiltà, del lavoro di affinamento dello spirito può ad un momento apparire compressione dello slancio generoso della giovinezza che avanza per conquistarsi la vita. Ma solo moderazione, umiltà, interiorità, pazienza sono assolutamente necessarie. Questo è oggi veramente essenziale problema dei giovani, cui appartiene il domani, che sarà dato ad essi largamente in ragione appunto del lavoro che essi avranno saputo fare e della modestia e semplicità che avranno mostrato nell’oggi ricco di opere della loro giovinezza. Tutto ciò di cui questa è ricca è veramente contributo dato alla vita, partecipazione alla storia umana, originale e fecondo come fatto di giovinezza, anche se non lo è in senso assoluto. Non bisogna chiedere ai giovani più di quello che essi possono dare. Non bisogna che essi, d’altra parte, si facciano addare [sic] rumorosamente cose di cui non sono richieste. Questo tempo della vita è tempo di preparazione ed in ciò appunto è la sua grandezza. Allo spettacolo sconfortante di una giovinezza chiassosa e sprezzante in ragione della sua incapacità a fare qualcosa invece di buono, noi oggi, nella rinascita della libertà, contrapponiamo un’altra giovinezza semplice, umana, operosa, buona, pronta a dare tutto secondo il momento richiede [sic], aliena da esibizioni pericolose, in una attesa paziente e pur piena di slancio del suo domani. </p><p>(<span id="mention-92" class="mention person" about="AldoMoro">Aldo Moro</span>)</p><p><strong>[Le posizioni dei cattolici] </strong></p><p><em>In un intervento a Radio <span id="mention-246" class="mention place" about="Bari">Bari</span>, presumibilmente tra la fine del 1943 e l’inizio del 1944, Moro spiega come nel nuovo scenario politico il partito democratico cristiano si distingua dagli altri per l’idea cristiana di educazione dell’uomo che è alla base del suo programma. Sebbene la sua articolazione e i suoi quadri dirigenti non siano ancora ben strutturati,esso potrà contare su risorse umane potenzialmente straordinarie per quantità e per preparazione: quelle del movimento cattolico in generale e dell’Azione cattolica in particolare, della quale Moro descrive con cura l’organizzazione e riepiloga le vicende salienti del recente confronto con il fascismo. Il testo dattiloscritto per la lettura è conservato in Archivio Flamigni, Fondo <span id="mention-93" class="mention person" about="AldoMoro">Aldo Moro</span>, in fase di riordino. </em></p><p>Le posizioni dei cattolici in questo drammatico momento della vita italiana sono abbastanza definite. Dal punto di vista strettamente politico essi hanno preso molto presto il loro posto nel fronte dei partiti anti-fascisti, facendo rivivere, di solito con uomini che hanno seguito l’esperienza politica pre-fascista, il vecchio partito popolare. Il nuovo organismo ha lavorato dietro le quinte, in gran parte con i soli quadri direttivi e con carattere meglio di iniziativa personale che non veramente di partito, nel periodo essenzialmente polemico degli anni della guerra, sopratutto nell’ultimo. Non sono mancati però i contatti con organi responsabili di movimenti di carattere genericamente cristiano, i quali hanno permesso alla sparuta schiera degli uomini di punta di presentarsi come sentinelle avanzate di larghe masse del popolo italiano. Questa corrente politica ha assunto il nome nuovo di “democrazia cristiana” e si è anche dato un programma, il quale, benché incompiutamente e frettolosamente compilato per il volgere vorticoso degli avvenimenti e per la quasi completa mancanza di collegamenti, rivela la viva preoccupazione di inserire anche questo tra i movimenti mossi da ideali sociali. D’altra parte non meno evidente è la preoccupazione di tener ferma l’idea liberale nell’insistente richiamo alla dignità della persona umana, considerata veramente come il centro del sistema. Perciò sull’autorevole inequivocabile scorta delle affermazioni di principio contenute in documenti pontifici della più alta importanza, sopratutto nei due messaggi natalizi di S.S. Pio XII negli anni 1941<sup><a href="#footnote-268" id="footnote-ref-268">[267]</a></sup> e 1942<sup><a href="#footnote-269" id="footnote-ref-269">[268]</a></sup>. </p><p>Chi confronti i programmi dei vari partiti che operano oggi sulla scena politica italiana, si accorgerà che essi coincidono sostanzialmente, e talvolta formalmente, in moltissimi punti. Un programma di socializzazione nell’agricoltura e nell’industria, una premessa liberale, una intonazione democratica li caratterizzano un po’ tutti. Ciò non può condurre però ad elidere ingenuamente le differenze ed a pensare il futuro della vita politica italiana in funzione di un accordo che faccia i partiti solidali nell’attuazione di un programma unico. Gioca qui importantissima la differenza delle premesse, delle mete ultime, dello spirito in una parola, il quale anima i diversi programmi. In ciò è la specifica differenza e, d’altra parte, la ragione di forza del partito democratico cristiano, il quale è fondato sulla cristiana intuizione del mondo e della vita, che tende in definitiva a realizzare attraverso il travaglio politico. Ciò pone in prima linea per questo partito il problema dell’educazione dell’uomo ed affida la realizzazione dei suoi postulati, sopratutto in tema di giustizia sociale, alle risorse di energie morali, conservando integra l’attuale struttura sociale con una funzionalizzazione, che fa leva sull’empito della carità, dei vari compiti assolti dagli uomini. Ciò che differenzia il partito democratico cristiano da altre più radicali e livellatrici soluzioni proposte pei problemi del nostro tempo.</p><p>Come si avverte, in atto esistono ancora, anche per il divieto di costituzione di partiti politici, che è stato operante sino a poco tempo fa<sup><a href="#footnote-270" id="footnote-ref-270">[269]</a></sup>, più che altro i quadri direttivi, la quale espressione è da intendere con una certa larghezza, perché si tratta in realtà di una organizzazione capillare di gruppi di minoranze responsabili, che va predisponendo, con ritmo assai accelerato, tutti gli strumenti di propaganda per acquistare il controllo di vaste masse popolari. </p><p>Ciò si riscontra del resto in tutti i partiti in lizza, eccezion fatta forse per quello comunista, il quale probabilmente dispone, almeno in alcune regioni d’Italia, di una organizzazione che ha superato la fase preparatoria dell’azione.</p><p>Ma la portata politica del movimento democratico cristiano resterebbe ancora oscura, se non si tenessero presenti le sue riserve umane, cioè quelle forze di cattolicesimo attivo che son destinate a sboccare fatalmente in questa organizzazione politica e se, d’altra parte, si trascurasse di considerare talune posizioni tenute dalla Chiesa o con incontrastato dominio o comunque molto bene in alcune regioni di Italia. Il popolo Italiano è nella sua stragrande maggioranza cattolico; ma ciò non deve far pensare ad una vita politica uniforme, perché vi son masse di popolo in cui l’intuizione cristiana della vita gioca un ruolo soltanto secondario o è ridotta a un pallido ricordo sfuggente o, infine, per difetto di coerenza alla propria fede, non riesce ad ispirare direttamente una azione politica. Ciò notato però, non si deve neppure dimenticare che la fede cattolica è diffusa e sentita e costituisce il dato fondamentale della nostra tradizione di popolo e della nostra attuale esperienza di vita nazionale. Un tale lavoro di approfondimento dei valori religiosi della vita e di raccordo di essi, considerati come premesse assolutamente impegnative, di tutte le manifestazioni di essa, è stato com[p]iuto con molto successo dall’Azione Cattolica Italiana negli ultimi vent’anni. L’A.C.I. è veramente la più nobile, la più viva, la più ricca di vita delle esperienze di educazione sociale secondo determinati ideali, che si sia avuta in Italia negli ultimi anni ed è la sola che si sia tradotta in una organizzazione, talvolta colossale, animata da un suo spirito, fornita di una sua stampa, creatrice di un’intesa la più completa tra i suoi membri. L’A.C.I. è la sola organizzazione che il partito fascista non ha potuto né sradicare né assorbire, malgrado la sua buona volontà di farlo ed al più presto, ed è stata permanente causa di attrito fra la Santa Sede e il governo fascista. L’A.C.I. è l’espressione più compiuta della vita cattolica italiana e la garanzia di sviluppo del nascente partito democratico cristiano. </p><p>Forniamo alcuni dati intorno all’organizzazione ed alcune cifre, date con qualche approssimazione, perché ricavate da ricordi personali; nati però da una conoscenza lunga e diretta degli organi centrali del movimento.</p><p>L’A.C.I., nata in alcuni suoi rami prima del Pontificato di S.S. Pio XI<sup><a href="#footnote-271" id="footnote-ref-271">[270]</a></sup>, si è completata e perfettamente organizzata sotto la guida continua e diretta di quest’ultimo Papa, che fu uomo di larghissime vedute e di squisita sensibilità per i problemi del suo tempo. In tutta la sua struttura si riscontrava allora una forma di direzione a due, un laico ed un sacerdote, così sul piano nazionale come su quello locale (diocesano e parrocchiano). La suprema direzione del movimento in Italia era tenuta personalmente dal Pontefice, che nominava i dirigenti nazionali, avvalendosi di volta in volta dell’opera dell’Ufficio “ActioCatholica”<sup><a href="#footnote-272" id="footnote-ref-272">[271]</a></sup>, che aveva però competenza pure per il resto del mondo. All’assunzione al pontificato di Pio XII vi fu un periodo di crisi e di attesa da parte della Santa Sede, la quale poi riformò l’A.C.I., abolendo la carica di Presidente Centrale dell’A.C.I., accentuando la responsabilità dei dirigenti ecclesiastici di fronte a quelli laici, (che vennero tuttavia conservati), accentrando il movimento diocesano nelle mani dei vescovi e quello nazionale nelle mani di una Commissione permanente per l’alta direzione dell’A.C.I. in Italia, composta di tre cardinali vescovi residenziali in Italia. Così il Papa cessava di avere ingerenza diretta nell’A.C.I., erano diminuite le responsabilità dei laici e si confermava il carattere apolitico del movimento. Qualche tempo dopo, dietro accordi intervenuti con il governo italiano, si proibiva l’uso del distintivo e si trasformavano le tessere in pagelle d’iscrizione e i soci in ascritti. La riforma era evidentemente dovuta ad una nuova e più energica pressione del governo fascista sulla Santa Sede, la quale però dové essere preoccupata dei molti incidenti che si andavano verificando nelle diocesi e dei quali l’autorità ecclesiastica non sempre riusciva a dare soluzione dignitosa per gli appartenenti all’A.C.I. Nei nuovi statuti fu avvertito che essi valevano solo per l’Italia, indicandosi così implicitamente che la riduzione di programma, specie sotto il profilo delle attività sociali, della cui esclusività il regime era ferocemente geloso, era dovuta a ragioni contingenti e non rappresentava rinunzia della Chiesa al suo diritto di educare e di operare conformemente alla sua missione. Tuttavia, malgrado la riforma, gli incidenti non cessarono e, se ebbero un ritmo meno intenso, fu per la guerra sopravvenuta, che imponeva cautele, per non abbassare ancor più il morale degli Italiani. D’altra parte, pur con un appesantimento burocratico maggiore e con minore vivezza di iniziative, l’Azione Cattolica continuò a fare quello che aveva sempre fatto e l’aveva resa oggetto di una persecuzione ora insidiosa ora aperta, con la esclusione programmatica, tra l’altro, dei suoi membri da ogni iniziativa politica e da ogni carica pubblica, anche la più modesta. Continuò cioè ad insegnare la dottrina del cristianesimo, a parlare della dignità della persona umana, della funzione e dei limiti dello Stato, di amore, quando si parlava di odio, di diritto, quando si parlava di potenza, di ideali umani, quando tutta l’umanità della storia Italiana sembrava perduta per sempre. Un minimo di possibilità in questo senso le proveniva dall’essere all’ombra della Santa Sede; ma bisogna dare atto del coraggio intransigente con il quale molte verità furono dette e molte spiacevoli responsabilità accertate.</p><p>Ricordo un episodio non noto: l’improvvisa immotivata soppressione del Congresso Nazionale degli Universitari Cattolici nel 1935<sup><a href="#footnote-273" id="footnote-ref-273">[272]</a></sup>. Il provvedimento fu preso per non consacrare con un telegramma di adesione la politica di prepotenza, che stava allora per essere inaugurata proprio ad opera dell’Italia. Il telegramma di omaggio al Governo era inevitabile, perché di rito in manifestazioni del genere.</p><p>Ancora nella seduta segreta della Consulta centrale dell’A.C.I. alla dichiarazione italiana di guerra nel 1940 si decise, sia pure con qualche contrasto dei rappresentanti dei movimenti popolari, di non fare alcun atto di adesione al programma ideale della guerra, limitandosi ad un atto di obbedienza che riservava ogni sovrano diritto di giudizio dei singoli. Una raccomandazione pressante ed esplicita in questo senso (forse raccolta a verbale) venne dai rappresentanti dei laureati e degli Universitari cattolici, i quali fecero presente l’opportunità di non aggravare con prese di posizioni precise la crisi di coscienza del popolo italiano. </p><p>Questa fu in effetto la linea di condotta seguita nella stampa di organizzazione e nell’azione sociale. Salvo qualche rarissima eccezione, non c’è alcun atto di adesione alle mete della guerra. I Bollettini furono pubblicati solo quando ne fu dato l’ordine dal Ministero della Cultura Popolare. Furono invece affrontati arditamente, sotto il profilo dell’idea cristiana, i problemi spirituali, sociali, politici, che la guerra andava mettendo in primissimo piano. L’ostilità degli ambienti universitari, e di quelli universitari cattolici in particolare, allo scoppio della guerra fu vivissima e lo stato di disagio venne segnalato da chi scrive in un colloquio privato al Santo Padre, che ne restò vivamente impressionato. Documenti di questo stato d’animo, per chi sappia guardare al di là delle apparenze, sono in tutta la stampa ufficiale dell’A.C.I. degli ultimi anni, sopratutto in quella dei rami culturali del movimento.</p><p>Attualmente l’A.C.I. è organizzata così: </p><p>- una commissione cardinalizia per l’alta direzione dell’Azione Cattolica, in Italia con un segretario (vescovo), che è direttore generale dell’A.C.I., un vice-direttore ed un ufficio centrale.<strong> </strong></p><p>- una consulta centrale composta dei presidenti ed assistenti nazionali, dei sei rami dell’A.C.I., presieduta dal direttore generale. </p><p>- in diocesi un direttore diocesano dell’A.C.I. (il vescovo), il quale presiede una consulta diocesana composta dai presidenti ed assistenti dei vari rami in diocesi. </p><p>-analoga organizzazione in parrocchia. </p><p>I rami dell’A.C.I. sono sei: uomini (300000 circa); donne (550000 circa), giovani (500000 circa), le giovani (1200000 circa), gli universitari, le universitarie (in complesso intorno ad 8000). </p><p>Vi sono inoltre vari segretariati, tra cui il più importante è quello dei Laureati Cattolici, che organizza i laureati appartenenti a tutti i rami dell’A.C.I. e quegli altri ispirati in senso cristiano, benché non iscritti ad esso (cifra approssimativa: 10000). </p><p>Si deve tener conto, per quanto riguarda i movimenti culturali, che sono qualitativamente i più importanti, che, facendo calcolo di tutti coloro che son passati per essi, restando poi un po’ estranei per ragioni professionali e famigliari, non meno di 60000 o 70000 professionisti sono controllati dal movimento cattolico. Moltissime cattedre universitarie sono tenute da cattolici. È da aggiungere che questi movimenti hanno compiuto opera attenta di studio dei problemi sociali e politici dal punto di vista cristiano ed hanno nutrito e talvolta ridestato sensibilità per problemi che nella decadenza della vita nazionale italiana si venivano oscurando. </p><p>Tra i movimenti cristianamente orientati sono da segnalare ancora:</p><p>1) – Le congregazioni mariane dei Padri Gesuiti o di altri ordini religiosi,</p><p>2) – Gli ex allievi di istituti tenuti da religiosi,</p><p>3) – Le conferenze di S. Vincenzo per l’attività caritativa di assistenza sociale (molto efficienti e molto sentite)</p><p>4) – Movimento operaio sociale cristiano, che ha avuto in questi ultimi anni grande incremento</p><p>5) – Le confraternità [sic], per lo più enti tradizionali e di significato storico, ma suscettibili di essere risvegliati,</p><p>6) – L’Università Cattolica di Milano con un largo movimento di cultura e notevole attività editoriale; </p><p>7) – Gli istituti di educazione religiosi e i pensionati scolastici; </p><p>È da notare che il movimento cattolico è il solo che sia specializzato per classi ed abbia impostato come centrale il problema della professione (differenziazione ed integrazione sociale). </p><p>Il solo che abbia sviluppato la coscienza professionale come strumento di ordinamento della vita sociale e forma di attuazione della vita etica.</p><p>I cattolici d’Italia dispongono di:</p><p>cinque organi di stampa quotidiana (a prescindere dall’Osservatore Romano) e cioè: l’Italia di Milano<sup><a href="#footnote-274" id="footnote-ref-274">[273]</a></sup>; l’Avvenire d’Italia di Bologna<sup><a href="#footnote-275" id="footnote-ref-275">[274]</a></sup>; il Nuovo Cittadino di Genova<sup><a href="#footnote-276" id="footnote-ref-276">[275]</a></sup>; l’Eco di Bergamo di Bergamo<sup><a href="#footnote-277" id="footnote-ref-277">[276]</a></sup>; l’Avvenire di Roma<sup><a href="#footnote-278" id="footnote-ref-278">[277]</a></sup> oltre la svariata e numerosa stampa periodica e locale;</p><p>alcune riviste, di cui le più importanti sono: Vita e Pensiero dell’Università Cattolica<sup><a href="#footnote-279" id="footnote-ref-279">[278]</a></sup>; Studium del movimento Laureati<sup><a href="#footnote-280" id="footnote-ref-280">[279]</a></sup>; Fides<sup><a href="#footnote-281" id="footnote-ref-281">[280]</a></sup> ed altri specializzati; </p><p>numerose Case Editrici, di cui le più importanti sono: Vita e Pensiero di Milano<sup><a href="#footnote-282" id="footnote-ref-282">[281]</a></sup>, Morcelliana di Brescia<sup><a href="#footnote-283" id="footnote-ref-283">[282]</a></sup>; Studium<sup><a href="#footnote-284" id="footnote-ref-284">[283]</a></sup>, Ave<sup><a href="#footnote-285" id="footnote-ref-285">[284]</a></sup>, Sales<sup><a href="#footnote-286" id="footnote-ref-286">[285]</a></sup> di Roma; un centro cinematografico cattolico<sup><a href="#footnote-287" id="footnote-ref-287">[286]</a></sup> e numerose sale di proiezione di carattere diocesano o parrocchiale.</p><p>La stampa quotidiana è stata molto costretta in regime fascista. Ha detto quel che ha potuto quando ha potuto. </p><p>Il movimento cattolico è particolarmente forte nel Veneto, dove può ritenersi dominante; in Lombardia; in Piemonte; in Liguria. S’impone al rispetto nelle Università, dove il numero molto notevole [di] uomini di cultura hanno fatto adesione al cattolicesimo negli ultimi anni anche come implicita reazione al fascismo, del quale il cristianesimo era considerato nell’opinione pubblica come l’antitesi puntuale e sopratutto la sola bandiera che potesse sventolare contro i gagliardetti fascisti.</p><p>Queste forze di cui si è detto costituiscono in potenza il partito Democratico Cristiano, il quale vivrà in ragione dell’adesione che avrà saputo trovare in questi ambienti preparati come meglio non si potrebbe. Questa però non è piccola opera, perché si tratta di salvare la struttura di organismi che hanno la loro autonoma ragion d’essere, pur potendo, ed anzi dovendo, servire gli aderenti un’azione politica ispirata all’intuizione cristiana.</p><p>Molte forze sono già all’opera per questa trasfusione di energie. Il largo dominio di personalità preparate dal punto di vista culturale, la tradizione cristiana dell’Italia, l’appoggio della Chiesa, la stanchezza diffusa ed il pessimismo circa tentativi di soluzione dei problemi del mondo non ancorati saldamente alla fede ed alla tradizione, il disgusto già delineatosi per alcuni estremismi e intemperanze di altri partiti, sgraditi ad un popolo stanco, tradizionalmente equilibrato ed amante della vita chiusa (sopratutto familiare) dovrebbero giocare in favore del Partito Democratico Cristiano. Il quale dovrebbe assumere, secondo vengono delineandosi le forze politiche in opera [sic], una posizione di centro con simpatia verso le classi sociali meno abbienti. È da prevedere che gli altri partiti tenderanno a spingere verso destra, per dipingerlo (è la loro accusa) come retrogrado e reazionario. Forse il conflitto si delineerà innanzi tutto per la questione monarchica, sulla quale il Partito [si] dichiara per ora agnostico. Ma è presa di posizione provvisoria che dovrà essere riveduta, perché il dibattito metterà in gioco, ben più che la Corona, lo stesso indirizzo della vita politica italiana. </p><p><strong>[Epurazione della vita pubblica]</strong></p><p><em>Moro giudica controproducente un atteggiamento di assoluta intransigenza nell’epurazione di quanti si sono compromessi con il regime fascista. Sebbene la loro punizione sia condizione necessaria per il ripristino della vita sociale e politica, egli invita ad agire e ad individuare le colpe e le sanzioni più opportune con equilibrio, in modo puntuale e senza alcuno spirito di vendetta. Il testo dattiloscritto dell’intervento tenuto a Radio <span id="mention-247" class="mention place" about="Bari">Bari</span>, presumibilmente nel 1944,</em>è conservato in Archivio Flamigni, Fondo <span id="mention-94" class="mention person" about="AldoMoro">Aldo Moro</span>, in fa<em>se di riordino</em>. <strong> </strong></p><p>Si sente parlare molto in questi tempi di epurazione della vita pubblica italiana dagli elementi compromessi con il fascismo. In modo pressoché unanime si invocano provvedimenti in questo senso; provvedimenti immediati, rigorosi, senza discriminazione alcuna. Non si può non notare, almeno avendo riguardo alle espressioni verbali, che il nostro popolo con questa pressante richiesta assume una posizione di intransigenza, senza rendersi perfettamente conto che essa, così assunta senza discriminazione, rischia di conservare ed approfondire il solco fatale che ha diviso per tanti anni il popolo italiano, distinguendo coloro che sono al centro da quelli che sono ristretti ai margini della vita nazionale. </p><p>Perché il problema sia inteso e risoluto, ci sia consentito di esporre con tutta obiettività i due contrastanti punti di vista.</p><p>Intanto non può certo meravigliare che il popolo italiano, pur condotto per natura a perdonare e dimenticare ed alieno da ogni ferocia, sia giunto a questo punto di esasperazione e di intransigenza. Troppi e troppo grandi sono i nostri dolori di ieri e di oggi; troppe sono le previste dure conseguenze della dittatura per noi stessi e per i nostri figli; troppo grande l’offesa arrecata alla nostra libertà e dignità di uomini; troppe ingiustizie furono perpetrate in nome di un falso particolaristico ideale di Patria, perché non sorga naturale in tanti il desiderio di giustizia. D’altra parte molte di quelle posizioni dalle quali ora i fascisti sembrano minacciare l’opera di guerra e di pace dell’Italia, furono conquistate con la prepotenza e l’intrigo, danneggiando ingiustamente chi aveva più meriti e più diritti. Non si può, ancora, non tener presente che quest’opera di epurazione sembra condizione preliminare per un realmente nuovo indirizzo della nostra vita politica ed a garanzia dell’efficacia della nostra stessa azione armata contro l’oppressore tedesco, per conseguire in definitiva la nostra libertà. Si osservi pure che proprio l’eliminazione totale e definitiva degli elementi fascisti dalla vita pubblica italiana sembra la sola forma idonea ad assicurare il nostro popolo contro il ritorno in forza, sempre possibile, dei negatori della libertà e della vita altrui, i quali verrebbero così ancora a tradire la libertà, avvalendosi delle possibilità che quest’ultima generosamente ad essi consente. Sicché l’epurazione appare non solo come giusta reazione per quello che fu fatto soffrire a noi, ma come la sola idonea misura di sicurezza per un leale e costante rispetto della nostra libertà per l’avvenire.</p><p>Tutto quello che si è detto sin qui è certo esatto, ma non si tiene abbastanza conto di altri meno chiari ed imbarazzanti aspetti della situazione, i quali invitano ogni persona assennata a considerare con maggiore spirito di prudenza queste cose ed i progettati drastici provvedimenti. Innanzi tutto intanto bisognerebbe definire il “fascista”. È troppo nota, perché occorra riprenderla qui, la distinzione tra fascista di tessera e fascista di fede. Ma non si dimentichi neppure che taluni almeno parvero fascisti di fede, senza esserlo affatto. Si tratta cioè di quelle persone le quali, per rompere il terribile cerchio stretto intorno a noi e che impediva ogni contatto con la massa ed ogni opera di chiarimento intellettuale e di restaurazione morale, credettero miglior partito mostrarsi in apparenza ossequenti e fare invece abile gioco di propaganda contraria, calcolando sulla provata e grossolana ignoranza dei nostri padroni. Non è certo che questi uomini siano molti, ma sarebbe d’altra parte eccessivo negare che ve ne siano.</p><p>Si consideri ancora che il giustissimo desiderio di rendere sicura l’Italia da un ritorno della vecchia dittatura, la quale già una volta tradì la libertà, se si concreti soltanto in una reazione feroce e piena di odio, se sia tutta realizzata cioè con metodo e spirito fascista, finirebbe per dare ai signorotti di ieri una pericolosa aureola di martiri, giustificando la loro accusa che altri prosegua in fondo per la stessa strada, sostituendo alla richiesta tessere fascista [sic] una tessera antifascista e – perché no? – magari fissando dei privilegi di anzianità per coloro che parteciparono all’opera di epurazione. Ciò, s’intende, per nulla esclude che siano adottati provvedimenti di giustizia e di sicurezza a carico di tutti i responsabili e i pericolosi. Ma intanto li vuole misurati, giusti, realizzati sopratutto con la forza e con i limiti della legalità e cioè con mente serena e senza spirito di parte o di vendetta.</p><p>Quello che sembra in definitiva giusto e necessario è una misura di garanzia e non una vendetta volgare; cioè una misura di garanzia che sia irrogata, la parola non sembri strana, perché è semplicemente cristiana ed italiana, con spirito di comprensione e di amore, nell’intento cioè di persuadere e di rieducare alla vita civile ed al rispetto della libertà, anziché porre soltanto impedimenti fisici o giuridici a nuovi possibili attentati al nostro vivere umano e civile. Qui è veramente il nucleo dell’assillante problema. Che l’epurazione si debba fare prima o poi è una cosa secondaria. Quello che conta è vedere quel che debba intendersi per epurazione e se si debba essere attenti ad una umana e cristiana voce di comprensione o se si debba fascisticamente tirare diritto. E qui soccorre la comune considerazione che l’etica è veramente cosa economica, che anzi un agire sistematicamente contro di essa è umanamente e socialmente impossibile, che un perdono generoso, e tuttavia sempre vigile, (salvi s’intende i casi più gravi) non è solo un omaggio reso ai supremi valori di fraternità e di umanità della vita, ma pure un calcolo accorto, almeno per chi guardi lontano, per ricostruire una società che ebbe troppo a soffrire di alcune divisioni, perché non abbia ora bisogno urgente di unità. </p><p>Queste le buone ragioni dell’una e dell’altra parte. Noi chiediamo al pubblico di dirci il suo parere, rispondendo al referendum che impostiamo qui. Il tema ci pare così grave e di così viva attualità, da giustificare il pubblico dibattito. Domandiamo perciò di rispondere a queste domande: </p><p>1) Che cosa deve intendersi per “fascista” in relazione alla responsabilità per la grave situazione in cui l’Italia si trova?</p><p>2) Se punizione ci dev’essere, dev’essere subito o alla fine della guerra?</p><p>3) Quali misure di sicurezza si ritengono possibili per garantire da nuovi attentati alla libertà e con quale spirito si pensa essi debbano essere disposti?</p><p>4) Si ritiene indispensabile che la misura di sicurezza si concreti in una punizione dei colpevoli?</p><p>5) In qual modo si ritiene possibile restaurare l’unità spirituale della Patria?</p><p>1944</p><h3>Nuovi ideali. Il messaggio del Presidente Roosevelt</h3><p><em>Alla vigilia di Natale del 1943 il presidente degli Stati Uniti, Franklin Delano Roosevelt, tiene un discorso alla radio nel quale reca conforto alla nazione in guerra, parla delle decisioni della recente conferenza di Teheran e rivolge un augurio con il tono cordiale dei suoi “discorsi al caminetto”. Moro vi trae spunto per ricordare che analoghi ideali di bontà, di umanità e di libertà dovranno guidare anche il nuovo corso del popolo italiano. L’articolo compare in «La Rassegna», II, 1944, n. 1, 4 gennaio, p. 1. </em></p><p>Il messaggio di Natale del Presidente Roos[e]velt<sup><a href="#footnote-288" id="footnote-ref-288">[287]</a></sup> è caratterizzato in modo inconfondibile da un tono sereno, pacato, umano, quale assai di rado si riscontra in documenti politici, che sogliono essere pomposi ed esteriori o freddi e scheletrici. Qui nulla di tutto questo. La direttiva politica data a milioni di uomini è ridotta in termini di schietta e semplice umanità e s’impone non per le grosse parole ruggenti, destinate a far tremare il mondo, ma per il tono confidenziale e convincente come per un colloquio da uomo ad uomo che vuole solamente e veramente incrementare valori umani. Gli Italiani faranno bene a meditare la forma e la sostanza del documento nord-americano, le quali sono veramente significative e ricche d’insegnamenti. Ivi si parla dello spirito del Natale che fa vibrare gli uomini e li riporta verso le loro case lontane, le famiglie, gli amici. Si parla di una luce di fede che brillò in Betlemme per la prima volta 19 secoli or sono e di un messaggio di amore e di pace che là per la prima volta fu detto ed indirizza ancor oggi efficacemente l’opera di coloro che combattono per liberare il mondo dal male. Si parla di coloro che soffrono per la guerra e di quelli che hanno immolato per essa la vita, con parole commosse e semplici, con parole buone. </p><p>Valori nuovi</p><p>E non possiamo non ricordare che Roosevelt ha parlato altra volta da presso il caminetto della sua casa, dal centro della sua vita familiare ad altre famiglie, raccolte in una intimità affettuosa e composta. </p><p>Noi vediamo in tutto questo, e non crediamo di sbagliare, una nuova, più vera ed umana, concezione della vita e dell’attività politica e perciò valori nuovi che si svolgono ora, per dominare la storia che abbiamo cominciato a costruire. Né ci pare un fenomeno isolato questo. Crediamo di poter cogliere con sicurezza mille altri segni, anche se meno espressivi ed autorevoli di questo, di un ritorno nostalgico (qualche volta accorato come per una cosa impossibile) verso ideali semplici e buoni di umanità. Nella quale ciascuno assolva la sua missione nel mondo, sentendola grande sempre e creatrice di storia; dove la grandezza poi sia tutta semplice, interiore, raccolta; dove domini la forza dello spirito; dove ciascuno passi nella vita senza fretta, senza angustia per mille insane voglie inappagate, senza prepotenza, senza stanchezza; dove ciascuno accetti in pace, quand’è la sua ora, di uscire dalla scena del mondo, con la gioia di aver costruito qualche cosa per gli uomini e con la certezza di non finire.</p><p>Questi furono chiamati, con sprezzo, ideali borghesi e si esaltò in contrapposto una vita ruvida, pericolosa, senza pace, consacrata dal segno della potenza e della prepotenza. Ma un siffatto ideale esteriore e vuoto nella sua presunzione ha fatto il suo tempo. Gl’Italiani e tutti gli uomini anzi, dopo la terribile esperienza di due guerre, sono in condizione di farne giustizia. Essi non si lasciano più ingannare né dalla facile ironia né dagli appelli clamorosi. Essi hanno imparato nel sangue e nel dolore quale sia l’eroismo che è richiesto all’uomo, perché la sua vita non si fermi stagnante, perdendo tutta la sua bellezza e nobiltà. Sanno ormai che la sola esperienza eroica è il travaglio dello spirito, che perpetuamente si supera in un anelito di più piena e perfetta bontà e non rifiuta tuttavia di riposare in tutte le cose belle e buone che la vita riserva, nell’esperienza religiosa e artistica, nel progresso della tecnica, nella comunione della vita familiare e sociale.</p><p>Contenuto della libertà</p><p>E gioverà pure questa meditazione, che invita ad un esame di coscienza e ad una presa di posizione coraggiosa, a dare finalmente un senso ed un contenuto alla libertà, della quale si sente, così spesso punto a proposito, parlare. Perché, pronunziata così, senza chiarimenti e senza discriminazioni, questa affascinante parola esprime un ben povero significato. Essa equivale né più né meno che ad attività, e cioè a potenza che si svolge per ogni dove e per qualunque meta, senza nulla sapere di se stessa, senza giustificarsi, senza disciplinarsi. È, per così dire, l’ideale della vita per la vita, della azione per l’azione, quel «vivere pericolosamente» ch’è ideale squisitamente fascista. L’esperienza della libertà si risolve allora in una serie disordinata e spiacevole di contorsioni senza principio e senza meta. È un’esperienza affatto bella e per nulla costruttiva. Mentre invece la libertà, quella vera ed umana, quella che gli uomini liberi vivono senza esibizioni, con semplicità di cuore, nell’adempimento quotidiano di ogni loro dovere, è appunto un ideale umano e un valore morale. È perciò composta della più rigida compostezza e insieme agile e viva come lo spirito di cui esprime veramente la vita; è ricca del ricco e vario contenuto delle quotidiane attività nelle quali gli uomini assolvono il loro compito nel mondo; è semplice, buona e cordiale come la vita che la piccola luce di Betlemme si accese 19 secoli or sono ad illuminare ed indirizzare.                                   mr.</p><h3>La Carta Atlantica</h3><p><em>Nell’agosto 1941, quando fu sottoscritta dal presidente degli Stati Uniti Franklin Delano Roosevelt e dal primo ministro britannico Winston Churchill, la Carta atlantica fu oggetto di una vasta propaganda contraria da parte fascista. Nel nuovo contesto Moro presenta e commenta, in un modo che intende invece essere completo e obiettivo, i principi per il futuro ordine della comunità internazionale in essa espressi. L’articolo è pubblicato in «La Rassegna», II, 1944, n. 3, 18 gennaio, p. 1.</em></p><p>Gli otto punti della carta dell’Atlantico<sup><a href="#footnote-289" id="footnote-ref-289">[288]</a></sup> vennero presentati al popolo italiano dal Governo fascista, nell’atto della loro formulazione, in modo incompleto e malevolo. La critica più tenacemente ricorrente, tra le tante in uso nella propaganda fascista, venne usata ancora una volta per questa elevata ed umana dichiarazione di direttive politiche, alla quale fu fatta accusa di essere espressione di raffinata ipocrisia, tendente a disgregare, con promesse inconsistenti, il morale del popolo italiano. Anche per questo riteniamo opportuno presentare qui al pubblico in modo integrale il documento, il quale nella forma semplice e piana, e non priva tuttavia di una solennità fondata sul contenuto delle cose dette e non su di una artificiosa ricerca dell’effetto, svela la buona fede ed il largo senso di comprensione degli uomini che la formularono e dei popoli che essi rappresentavano nel prendere impegno solenne di fronte al mondo di una politica di piena umanità. E ciò è motivo di conforto e di speranza in quest’ora triste della nostra storia, del cui sviluppo avvenire costituisce garanzia certa per noi, malgrado tutte le nostre miserie e la posizione amara di popolo vinto, il complesso dei principî espressi negli otto punti della carta atlantica.</p><p>Lo spirito del documento </p><p>Se volessimo in una parola definire lo spirito unitario del documento anglo-americano, potremmo dire senz’altro che esso imposta la futura politica del mondo come politica della comunità internazionale. Qui è veramente superata l’angusta visione dei particolari interessi dei singoli stati, per affermare invece la immancabile e stretta solidarietà di questi popoli, che hanno tutti, grandi o piccoli che siano, capaci o meno di imporre con la forza il rispetto, diritto alla vita in un mondo, che non è diviso certo in compartimenti incomunicabili, provvede, con tutte le sue risorse e mediante il lavoro di tutti i popoli in un vario e ricco intrigo, a soddisfare i bisogni umani. Si parla qui di un libero accesso degli Stati, vincitori e vinti, <em>al possesso</em> delle materie prime e di una collaborazione cordiale, la quale renda umane le condizioni economiche dei popoli. Si noti che così non viene soltanto assicurata a ciascuno Stato una parte delle ricchezze del mondo, ma vien fatto invito ad esplicare opera attiva in concorso, per rendere maggiori e meglio accessibili i beni. La prosperità dei popoli non è solo un problema di giustizia, ma anche di lavoro, di lavoro di più, fatto in comune con la visione chiara della coordinazione degli interessi, i quali vengono tanto meglio soddisfatti, quanto più si abbandoni, con vera libertà di spirito, l’idea inumana che essi vadano tutelati in un mondo chiuso di egoismi o in una indipendenza assoluta di scopi e di direttive.</p><p>Questa libertà ordinata nella comunità internazionale, in un fervore di opere fecondo di bene per la civiltà, presuppone un’uguale libertà ordinata in ogni popolo, il quale è a sua volta aggregato umano, pluralità che si compone nell’unità dello Stato. Non senza fatica certo, ma per una strada ancora agevole a percorrersi quando si sia chiaramente orientati intorno ai valori umani, che conducono certamente alla meta. Per questo è solennemente riaffermato, come presupposto dell’attribuzione ai popoli di una posizione di dignità e di giustizia nella comunità internazionale, il diritto dell’autogoverno, il quale sottragga alla violenza delle fazioni particolari e faccia l’intero popolo, in una libera determinazione, protagonista della sua storia. Vediamo così dissolversi l’immagine pesante e falsa del popolo che agisce, per un facile unionismo come un uomo solo, obbedendo all’impulso esteriore e deprimente di miti irrazionali e inumani e svelarsi invece della realtà della vita unitaria degli Stati, la quale è conquista perenne, difficile e tuttavia amabile, della coscienza morale.</p><p>Lo stato non dimentica dunque l’uomo né la comunità internazionale trascura lo stato nel suo umano contenuto. Queste comunità sempre più larghe si svolgono dalla libertà e per la libertà, con il segno inconfondibile di quel che è umano e che per essere umano vale per la storia. In questo sistema democratico noi ci troviamo protagonisti invece che comparse malamente manovrate dall’alto e possiamo dare a quello che è nostro la nostra adesione cordiale. Così appunto la politica si umanizza e diventa valore fondamentale nella vita. Così soprattutto essa si spoglia di quel tanto di duro e di oscuro, che suole accompagnarla, dall’uso costante dell’inganno che costringe morbidamente e della forza che serve la causa dell’ingiustizia.</p><p>In una comunità di popoli così concepita il principio del valore della forza è naturalmente negato e si auspica la pace nella concordia operosa degli Stati.</p><p>Questa pace di un mondo ordinato secondo giustizia, che non la forza di un assolutismo illuminato produca, così nello Stato come tra gli Stati, ma l’uso discreto e umano di quella libertà che è responsabilità morale, è la meta ultima della politica anglo-americana. Noi non sappiamo ora, mentre dura ancora il travaglio di questa seconda guerra mondiale, se e quanto di questo ideale possa realizzarsi in effetti nel mondo, ma sappiamo che proporci questo fine è compito di noi come singoli e come popolo. Perché raggiungere questa meta è possibile solo in forza della nostra fiducia in questo ideale, della nostra buona volontà, del nostro lavoro costante.</p><p>Mr.</p><h3>Europa solidale</h3><p><em>A <span id="mention-248" class="mention place" about="Bari">Bari</span>, il 28 e 29 gennaio 1944, si svolge il primo congresso dei Comitati di liberazione nazionale. Vi partecipa anche Carlo Sforza, di rientro dall’esilio, e vi tiene un discorso nel quale cita uno degli otto punti da lui elaborati all’inizio della guerra e poi approvati dal congresso italo-panamericano tenutosi, per iniziativa della Mazzini Society, a Montevideo il 17 agosto 1942: l’internazionalismo e la disponibilità dell’Italia, pur sconfitta, a collaborare con le altre nazioni al ristabilimento della pace avrebbero condotto all’instaurazione di un’autentica solidarietà europea e mondiale. Moro, che non è stato ammesso al congresso barese come rappresentante della Democrazia cristiana e ha assistito come inviato stampa della «Rassegna», guarda con fiducia a questa prospettiva e auspica per essa una schietta collaborazione tra i vincitori e i vinti. L’articolo è pubblicato in «La Rassegna», II, 1944, n. 5, 3 febbraio, p. 2.</em></p><p>C’è un accenno nel discorso pronunziato dal Conte Sforza<sup><a href="#footnote-290" id="footnote-ref-290">[289]</a></sup> nel Congresso Nazionale dei Comitati di liberazione ai problemi della politica internazionale del dopoguerra. Sforza ha richiamato la formula approvata per acclamazione, su sua proposta, nel congresso degli Italiani d’America, tenuto a Montevideo nel 1940 [1942]. «Il popolo italiano è pronto ad ogni collaborazione ed anche a giusti sacrifici, ma ad una sola condizione: che si decida non su problemi italiani propriamente detti, ma su lati italiani di problemi europei». Ed ha aggiunto che la formula dell’avvenire non è il nazionalismo, ma l’internazionalismo e che al di sopra della Patria c’è una super-Patria.</p><p>L’affermazione certamente non è nuova. Essa è presente nello sviluppo del pensiero filosofico, politico, giuridico, dove indica la sola meta accettabile dello svolgersi intricato dei rapporti umani nella storia. Essa ha per sé la chiara evidenza di una conclusione coerente alla premessa, accettata ormai da tutto il mondo civile, della eguaglianza di valore degli uomini e della loro sorte solidale in tutta l’estensione della esperienza umana e sociale. Ma essa è presente di più, quasi per una felice intuizione, nella coscienza dell’uomo comune, il quale, addottrinato o no, sente, dopo la tragedia di due guerre, che non c’è via di salvezza per l’umanità fuori di una intesa cordiale tra i popoli, che cessino di considerarsi in gara feroce per l’acquisto o la conservazione di posizioni di vantaggio, le quali rendano impossibili posizioni di giustizia per gli altri. Proprio per essere penetrata nelle coscienze di tutti non per un arido raziocinare, ma per una viva dolorosa esperienza di due tragedie immani nella storia del mondo, questa certezza, ch’è direttiva di vita morale e politica, vibra oggi nei nostri cuori con il calore incomparabile di ciò che è intimamente posseduto e domina tutto l’uomo, chiedendo ad ogni costo realizzazione. Di nuovo c’è nell’accenno di Sforza questa visione concreta ed intima del problema, che l’applauso spontaneo dei congressisti ha mostrato maturo per la soluzione secondo la direttiva desiderata.</p><p>Ma questo applauso, ma questo consenso fervido e totalitario hanno ancora un significato. Esso è l’invocazione calda e fiduciosa di un popolo vinto che s’innalza a tutti gli uomini liberi della terra, nell’attesa che questa vitale direttiva politica, dalla quale dipende la salvezza dell’Europa e del mondo, già posta a fondamento della Carta Atlantica, trovi nel lavoro diplomatico del dopoguerra la sua attuazione. È un popolo vinto, che non ha sentito la resa a discrezione come un’onta ed un pericolo, solo perché essa era data a popoli, i quali hanno decisamente affermato di porre una tale esigenza di solidarietà come cardine della loro politica futura.</p><p>Questa certezza e questa volontà, comuni a tutti gli uomini liberi del mondo, sono la sola garanzia che l’Italia abbia della sua vita e del suo avvenire. La sola, ma la più sicura tra tutte, perché non è stilata nei subdoli paragrafi di un trattato internazionale, ma è scritta nelle coscienze degli uomini, come dato fondamentale ormai della civiltà del nostro tempo.</p><p>Per questo l’Italia, vinta e arresasi a discrezione dell’avversario, vuol dimenticare per sua parte la sconfitta cocente di un popolo che non ha voluto, ma ha combattuto con onore, una terribile guerra. Vuole dimenticare la sconfitta, non per cullarsi in una facile illusione che la dura realtà venga poi a dolorosamente smentire, ma per agevolare all’avversario di ieri questo difficile processo di purificazione da ogni egoismo e da ogni boria, che è necessario per costruire il nuovo mondo della solidarietà internazionale. L’Italia sa che può essa stessa, pur nella sua miseria di popolo vinto e semidistrutto, porre ostacolo al raggiungimento di questa meta, solo che coltivi il desiderio di una rivincita, quando che sia, o alimenti uno stato d’animo di umiliazione e di diffidenza. Ma essa non vuol farlo e si asside perciò, fieramente, nel consesso dei popoli liberi, dimenticando la sua difficile posizione, per rendere servizio alla comunità dei popoli.</p><p>L’Italia attende pure fiduciosa che i vincitori, e gli altri che soffrirono la sconfitta e riemergono ora in primo piano accanto al potente alleato, mostrino moderazione, cordialità, sincero desiderio di libertà e di pace per tutti, e diano opera efficace per la instaurazione di una vera solidarietà europea e mondiale. Questa è richiesta piena di speranza. Noi non abbiamo visto mai l’esercito anglo-americano in Italia con il volto aspro del vincitore. Lo rileva autorevolmente Benedetto Croce<sup><a href="#footnote-291" id="footnote-ref-291">[290]</a></sup> e ciascuno di noi non può che confermarne, con la sua piccola esperienza, il pensiero<sup><a href="#footnote-292" id="footnote-ref-292">[291]</a></sup>. Questo è un dato di fatto che alimenta e giustifica la speranza che il congresso, il quale dovrà decidere delle sorti del mondo alla fine di questa guerra, non conosca la tragica distinzione tra vinti e vincitori. Le responsabilità accertate dei capi e delle loro ristrette ed interessate clientele, in questo strano momento della storia del mondo, non possono non escludere le responsabilità dei popoli. Noi non chiediamo molto, ma solo quello che è compatibile con la giustizia dei rapporti internazionali e la libertà eguale di tutti. Siamo pronti, parimenti, a dare tutto ciò che può essere onorevolmente chiesto a noi, come Stato membro di una comunità internazionale e di un’Europa soprattutto veramente solidali. Facciamo appello per questo alle risorse dello spirito in tutti gli uomini liberi e responsabili, perché il travaglio fecondo di una conquista morale prepari la via all’abile lavoro diplomatico e disponga l’opinione pubblica di tutti i paesi ad accogliere i sacrifici di aspirazioni particolari imposti dalla giusta pace, che il mondo intero attende come compenso dello sforzo immane di questa guerra di liberazione.</p><p>Mr.</p><h3>Crisi spirituale</h3><p><em>In un articolo pubblicato in «La Rassegna», II, 1944, n. 6, 10 febbraio, p. 1, Moro spiega perché sia fondamentale e urgente estirpare la nefasta eredità del fascismo, ancora pericolosamente diffusa nelle coscienze degli italiani, a un livello spirituale e morale, prima che istituzionale o politico.</em></p><p>L’Italia è oggi angustiata da così gravi ed urgenti problemi, che c’è tra noi chi non riesce a conservare il minimo di fiducia necessario per operare fortemente ed efficacemente in questo difficile momento della nostra vita nazionale.</p><p>Questa sfiducia diffusa, che limita gli orizzonti e costringe freddamente gli slanci di passione e di azione di molti italiani, si spiega ed, almeno in parte, si giustifica. Ma essa non è certo atteggiamento virile e dà anche a coloro che ci guardano con attenzione, benché benevola, l’impressione pericolosa di una stanchezza, che non riesce ad attingere a nessuna risorsa umana, per vincersi. Invece, sostanzialmente, non è così. Noi abbiamo nelle nostre tradizioni, dalle più antiche alle più recenti, valori pienamente validi, da cui attingere energie spirituali per la rinascita dell’Italia, che tutti auspichiamo. Il problema è d’individuare il punto della crisi (ch’è certo crisi degli spiriti) e di muovere, prima che meccanismi legali o forze storiche, la nostre coscienze di uomini responsabili.</p><p>Questo è veramente indispensabile. Il resto verrà poi o anche contemporaneamente, e certo, finché non esprima esso stesso una tale vibrazione morale, finché non significhi una umanità che muova, cosciente e volenterosa, verso una meta più nobile ed alta, non potrà aspirare a colmare questo vuoto pauroso che ci opprime, ridonandoci serenità e fiducia nella vita.</p><p>I problemi, dicevamo, sono molti, gravi e urgenti. Ma vi sarà pure un’unità tra essi, vi sarà pure una gerarchia, vi sarà pure un principio che, intendendoli tutti, tutti in conseguenza li risolva! Noi non abbiamo sentito quasi mai fare cenno di questo.</p><p>Abbiamo visto affiorare in primo piano il problema della epurazione della nostra vita nazionale inquinata, a cominciare dalla persona del Capo dello Stato, e della conseguente instaurazione di un regime veramente democratico. Si è parlato di una partecipazione nostra più attiva a questa guerra di liberazione, ma con accenti così esteriori e poco umani, da mostrare incomprensione per la stanchezza e la sfiducia di questo popolo, che ha bisogno, urgente bisogno, di una fede che lo sostenga nelle opere della guerra come in quelle della pace. Si è parlato di ricostruzione della nostra vita economica, senza rendersi conto che, malgrado la migliore buona volontà di tutti, moltissimi sacrifici oggi e nell’immediato domani dovranno essere sopportati da noi, cui resta la scelta tra una accettazione passiva e ferocemente rabbiosa ed uno slancio umano, che accolga il sacrificio nella luce di una fede e nell’attesa, fiduciosa e operante, di un’umanità migliore e più felice.</p><p>Siamo in tanti a lagnarci che il fascismo non sia stato ancora debellato, e che esso resista tenacemente, mutata la casacca in un’altra meno compromettente, in questo o in quel personaggio, in questa o in quella istituzione, nelle resistenze passive di certi ambienti, negli esclusivismi pericolosi ed offensivi di altri, in abiti di violenza, se non fisica, spirituale ancora diffusi dovunque.</p><p>Ognuno di noi ha la sua lagnanza da fare, ch’è piena di accoramento ed espressione, il più delle volte, di buona fede. Così l’amara accusa, rimbalzante dall’uno all’altro, avvelena sempre più quest’atmosfera già tanto pesante, ostacola le intese e le collaborazioni, ci rende penosamente estranei, mentre tutti in fondo amiamo l’Italia e desideriamo, per noi e per i nostri figli, una vita piena, buona e felice.</p><p>Riconosciamo di essere un po’ fascisti tutti senza volerlo; e cioè esasperati, amari, opachi, incerti sui valori fondamentali della vita e quindi smaniosi di una azione quale che sia, incapaci d’intesa e di rispetto reciproco.</p><p>Questa è triste eredità di venti anni di vita spirituale ridotta o, quanto meno, solitaria, incapace perciò di pieno sviluppo e di espansione. L’antifascismo, se non vuol essere ferocemente esclusivista e penosamente esteriore come il suo avversario, se non vuol ridursi ad un altro fascismo, del quale muti solo il colore, deve proporsi di combattere con armi diverse, con le armi cioè dello spirito, ed essere intransigente e rigido con se stesso nell’imporsi un abito di vita morale più elevata e vivace. Dove il fascismo, con caratteristica superficialità, si limitò a far tacere gli uomini e a distruggere le cose che davano fastidio, l’antifascismo dovrà convincere ed incidere sulla interiorità efficacemente. Dove il fascismo coltivò l’irresponsabilità ed il disinteresse per tutto quello che è umano, dovrà l’antifascismo svolgere l’autonomia responsabile ed attiva della persona, e volere che essa abbia una fede, una sua libera fede, e la serva con fedeltà assoluta, fino in fondo. Dove il fascismo oscurò le differenze ed andò promovendo una piatta unità insignificante, l’antifascismo dovrà lasciarle sussistere, anche quando a questo o a quello non facciano comodo, ed incanalarle verso la sola unità ammissibile, quella generata dall’incontro rispettoso e dal vaglio serio ed onesto di tutti i punti di vista. Tutto ciò sembra molto ovvio, ma nella realtà non si è pienamente verificato. Né di ciò noi ci stupiamo, perché il fascismo è stato un tempo di decadenza morale, di stanchezza degli spiriti, di smarrimento dei valori della vita, di diminuita o perduta possibilità d’intesa tra gli uomini. E questa è crisi tanto grave, che sarebbe puerile volersene liberare in un momento o volerne limitare la soluzione alla cacciata di un Re ed alla defascistizzazione delle amministrazioni dello Stato. Di più, non è crisi italiana, ma europea e mondiale. Il mondo paga con il sangue di questa guerra la stanchezza, lo smarrimento, l’esteriorità, la ferocia di cinquant’anni di storia. L’Italia è partecipe di questa crisi, che ha avuto in essa soltanto forma più grave ed appariscente.</p><p>Se ne libererà, combattendo, insieme a tutto un mondo, angosciato eppur fiducioso, cosciente del suo errore e desideroso di superarlo, con la sola arma efficace a vincere lo smarrimento: una più alta e luminosa visione della vita, generatrice di energie morali per raggiungere l’altissima meta. Che è la pace dei popoli, nei quali gli uomini siano in pace tra loro e con se stessi.</p><p>L’antifascismo ha da essere perciò principio di autocritica ed impulso al rinnovamento. Ma la funzione polemica non ne esaurisce la natura; esso è contro un mondo stanco e corrotto, perché è esso stesso un nuovo mondo, di libertà responsabile, di amore e di pace.</p><p>Mr.</p><h3>Allettamento all’assolutismo</h3><p><em>In un articolo pubblicato in La Rassegna», II, 1944, n. 7, 17 febbraio, pp. 1-2 Moro paventa il rischio di derive reazionarie e autoritarie nel dibattito pubblico sulla futura forma di Stato e spiega come il cammino di rinascita democratica non contempli scorciatoie e semplificazioni.</em></p><p>In questa pausa della vita politica italiana, succeduta al Congresso dei Comitati di Liberazione, pausa silenziosa e tranquilla soltanto in apparenza, va segnalato un irrigidimento nelle posizioni monarchiche e governative il quale ha avuto alcune espressioni vistose e, oseremmo ritenere, inopportune, in quanto allontanano le già modeste possibilità d’intesa e son tali da esasperare gli animi già poco inclini purtroppo agli accomodamenti.</p><p>Si tratta, per essere chiari, di una ripresa reazionaria, la quale non è meno inopportuna e pericolosa, se anche è in modo manifesto, forse pure nella intenzione di chi la propone, una minaccia a vuoto, usata per opporre, in segno di forza, ad una posizione estrema una intransigenza egualmente rigida.</p><p>Il giornale «L’unione», per bocca di un anonimo novantunesimo Congressista assente dal Congresso, vagheggia, tra molte cose amene, una Monarchia assoluta, senza elezioni e senza neppure Ministri, nientemeno, ed agita lo spauracchio delle Forze Armate dello Stato<sup><a href="#footnote-293" id="footnote-ref-293">[292]</a></sup>. <strong> </strong></p><p>Non varrebbe la pena di fermarsi a rilevare questa inopportuna intemperanza, se essa non venisse ad incidere pericolosamente, come abbiamo avuto agio di notare, in questo delicatissimo momento politico.</p><p>La causa monarchica</p><p>La causa della Monarchia, la quale ha ancora in Italia – è doveroso riconoscerlo – leali e fervidi sostenitori, è assai male affidata a questi non intelligenti fedeli dell’istituzione, cui rendono, pensiamo in buona fede, un pessimo servizio.</p><p>Come rendono pessimo servizio al popolo italiano, di cui assumono di voler prendere, con questa ingenua nostalgia del passato, le difese. C’è bisogno forse di ricordare che la Monarchia assoluta fu e che lo stesso istituto monarchico ha da procedere con estrema cautela, se vuol conciliarsi con le predominanti esigenze delle democrazie moderne, nelle quali può ancora esercitare, proprio se vi siano la cautela, il tatto, il disinteresse necessari, una utile funzione equilibratrice? Le monarchie assolute, oh ingenuo novantunesimo congressista, son passate con il passare delle condizioni storiche che consentirono ad esse, fossero illuminate o no, di esistere.</p><p>Tanto son passate che gli stessi assolutismi, di cui l’Europa ha fatto sanguinosa esperienza negli ultimi venticinque anni, non osarono mai proclamarsi tali e si dissero invece più modestamente totalitarismi, assumendo una specie di mistica comunicazione tra capo e popolo, la quale doveva consentire di qualificare, con notevole sforzo di buona volontà, anche questa esperienza politica come democrazia.</p><p>La pretesa di suscitare quello che è morto, e ben morto, da tempo sarebbe dunque una ingenuità soltanto e, come tale, neppure pericolosa, se essa non contribuisse ad allarmare ed esasperare quella parte del nostro popolo che non riesce a conservare la calma e se non costituisse, di più, una tentazione per molti. Perché è molto facile che, in un momento così delicato e confuso, dopo l’esperienza di ben venti anni di eterogoverno, un popolo stanco, terribilmente stanco, si lasci allettare dal comodo ripiego di abbandonare nelle mani di pochi altri la cura delle cose della sua Patria, dimenticando che il popolo italiano è giunto a questo triste momento della sua storia per non essere riuscito a controllare da sé la sua vita fino ad ora. </p><p>Il pericoloso rimedio potrebbe essere anche offerto in buona fede, noi pensiamo; ma la buona fede non escluderebbe certo la grave responsabilità di chi verrebbe a giocare in definitiva sulla stanchezza del popolo italiano, inducendolo a prendere una strada più comoda, ma che continua fatalmente la distruttrice esperienza di decadimento dei valori morali e di diminuita o annullata responsabilità dell’uomo. Sarebbe, in altre parole, come propinare al malato spasimante per il dolore il calmante pericoloso che ne accelera la fine.</p><p>Democrazia vera</p><p>La situazione del popolo italiano oggi è, sotto il profilo politico e spirituale, nettamente definita. Si è molto sentito parlare di democrazia e non c’è nessuno in Italia, si può dire, che non professi di essere e non si senta in perfetta buona fede democratico. Ma di democrazia vera, cioè seria, responsabile e costruttiva, ce n’è ancora poca, purtroppo, da noi. E non c’è da meravigliarsene, perché gli edifici della vita morale e politica si costruiscono a fatica. Sarebbe perciò ben più preoccupante, se, dopo venti anni di fascismo, ci trovassimo dinanzi una democrazia in apparenza perfetta, la quale non potrebbe non celare gravi e profonde crepe. Meglio è dunque che si vada piano nel costruire, che si pongano salde basi morali, che si promuovano adesioni convinte, che si eccitino le responsabilità di tutti. Si potrà tardare a raggiungere la meta certo, ma il successo sarà conseguito, quando l’opera sia compiuta, in modo pieno e definitivo.</p><p>Il pericolo grave sorge, mentre le aristocrazie responsabili della vita spirituale e politica della nazione, sono accinte alla grande fatica. Allora può intervenire l’allettamento dell’ordine piatto e facile, del compromesso con la propria coscienza morale, il quale abbandoni nelle mani di altri la cura delle cose che son nostre e debbono esserci care quanto la nostra stessa vita. È l’allettamento dell’assolutismo, comunque atteggiato, che pronunzia il suo sorridente e invitante «Io mi sobbarco». E può avere esso anche l’aria di salvare qualche cosa nel momento e può anche riuscire a salvarla in effetti, ma rende impossibile, con il facile successo iniziale, quello che più veramente preme: la rieducazione politica e morale del popolo italiano.</p><p>La formula allettante dell’assolutismo va dunque respinta, ancorché prometta l’immediato successo. La formula della democrazia ha invece per sé la verità, benché indichi una lunga ed ardua strada, da percorrere con aspra fatica.</p><p>Il popolo italiano non dev’essere tentato, ma invece aiutato, nell’atto che fa la sua scelta responsabile. E le poche forze democratiche del nostro paese, senza illudere né illudersi di un facile successo, devono intraprendere, con grande tatto e grandissimo amore per l’Italia, quest’opera immensa che hanno ancora considerato appena da lontano.</p><p>Mr.</p><h3>Vicolo cieco</h3><p><em>Il 22 febbraio 1944 il primo ministro britannico Winston Churchill pronuncia un lungo discorso alla Camera dei comuni nel quale difende la piena legittimità di Vittorio Emanuele III e del governo Badoglio, annuncia che la guerra in Italia sarà ancora dura e lunga e che soltanto con la liberazione di Roma sarà possibile verificare la possibilità di formare un governo a base partitica. Sollecitato da queste dichiarazioni, Moro argomenta attorno ai possibili sviluppi della monarchia, della divisione del paese e dell’auspicata conclusione del conflitto in un articolo pubblicato in «La Rassegna», II, 1944, n. 9, 2 marzo, p. 1. </em></p><p>Le dichiarazioni del Premier britannico<sup><a href="#footnote-294" id="footnote-ref-294">[293]</a></sup> alla Camera dei Comuni danno, per quel che riguarda il nostro paese, interessanti orientamenti, ai quali gl’Italiani faranno bene a prestare l’attenzione dovuta. Nello stato in cui siamo, che è di estrema confusione, ogni spunto dato per rischiarare l’atmosfera pesante e pericolosa ha da essere preso sul serio e reso fecondo, per quanto è possibile, con quella prudenza accorta, accomodante e di larghe vedute che accompagna costantemente la sensibilità politica di un popolo. Ha detto Churchill che, a suo parere, non potrebbe oggi costituirsi in Italia un Governo che, alla pari di quello ora al potere, ottenga obbedienza dalle Forze Armate dello Stato. Ha aggiunto che a Roma certamente la situazione politica del nostro paese verrà chiarita. Le affermazioni riportate meritano una breve analisi.</p><p>In sostanza, quando si parla del Governo ora in carica, si vuol fare riferimento all’istituzione monarchica ed alla persona dell’attuale Sovrano, perché è chiaro a tutti il carattere non rappresentativo delle singole persone le quali costituiscono il Governo e che sono qualificate esclusivamente per l’assenso da esse dato alla richiesta di collaborare con il Re<sup><a href="#footnote-295" id="footnote-ref-295">[294]</a></sup>. Esso è in senso stretto quindi il Governo del Re e la persona di quest’ultimo, a parere del Primo Ministro Inglese, è necessaria per polarizzare le energie del Paese e concentrare organicamente gli sforzi dell’Esercito per i fini della comune guerra contro la Germania. In definitiva la permanenza del Re è considerata una garanzia di stabilità della nostra vita politica.</p><p>Per quanto riguarda poi l’attesa di una chiarificazione, quando si sia giunti a Roma, noi non sapremmo in verità condividere l’ottimismo del sig. Churchill. Si è in molti a guardare alla liberazione di Roma come al principio sicuro di un normalizzarsi della nostra agitata vita politica. Ma questa sembra piuttosto una speranza, alla quale ci si può abbandonare, poiché essa è opportunamente protesa verso un avvenire che lascia, nell’attesa, respirare, anziché una concreta realtà.</p><p>La posizione a Roma</p><p>A Roma le condizioni fondamentali della nostra vita politica non saranno gran che mutate. Ci sarà ancora un popolo che non riuscirà a fare ascoltare la sua voce, poiché oltre metà dell’Italia sarà ancora occupata dal nemico. Ci saranno, se ci saranno poi, alcuni organi centrali ed alcuni ministeri, che potranno al più agevolare la nostra amministrazione. Ci saranno ancora i dissensi implacabili che ben conosciamo ed al cui fuoco il maggior numero di uomini politici presenti in Roma aggiungerà nuova esca.</p><p>Ci sarà, soprattutto, una guerra in atto in attesa di nuovi, e forse più importanti, sviluppi, il che renderà ancora attuali le considerazioni di opportunità, per quanto riguarda le Forze Armate, che sembrano preoccupare il Governo Inglese. Comunque, quel che sarà domani – e ci auguriamo che questo domani sia vicino in effetti come la nostra attesa impaziente vorrebbe – c’interessa meno. In sostanza il richiamo, che abbiamo voluto fare, dimostra che, in fondo alle dichiarazioni del Premier, c’è una direttiva politica, la quale è valida oggi certamente e la cui influenza per l’avvenire nessuno potrebbe prevedere. Di ciò si farà bene, crediamo, a tener conto, anche se possa sembrare strano a taluno che una siffatta direttiva ci sia.</p><p>Potrebbe essere interessante domandarsi, che cosa sarebbe avvenuto in Italia, se le dichiarazioni fatte ora dal sig. Churchill fossero state rese qualche mese fa. </p><p>Il problema che divide il popolo </p><p>Gl’Italiani ricorderanno che il problema, il quale oggi divide e paralizza il nostro popolo, non fu punto proposto nel periodo che va dal 25 luglio a fine ottobre circa. Esso è sorto dall’incontro, e chissà se felice poi, della voce del Conte Sforza, cui gl’Italiani guardavano con molta attenzione come a colui che giungeva da Washington e da Londra, e di alcune voci d’Italiani, che una poco accorta politica iniziale della Monarchia aveva reso ostili. Probabilmente il Conte Sforza dovè ritenere che le voci che si accordavano con la sua, fossero del popolo italiano nella sua totalità e riprese animo per questa, certo ingannatrice, constatazione. Quegli italiani, d’altra parte, che vedevano coincidere con la loro l’opinione del Conte Sforza, dovettero pensare che quella fosse la voce dell’America e dell’Inghilterra e ripresero animo a loro volta. </p><p>Logica del compromesso </p><p>In fondo non c’era nulla o quasi, mentre il popolo veniva sollecitato a sottoscrivere l’intransigenza ed invitato a prendere, esso che non aveva nessuna possibilità di farlo, una decisione. Ora l’equivoco sembra cominci ad essere chiarito, non senza che il ritardo abbia nel frattempo create confusioni pericolose in quello che, se non fosse stato agitato, era in fondo e sarebbe restato chiaro. Bisogna dunque che il popolo, al quale nessuno mai ha creduto di offrire la possibilità di manifestarsi, tenga conto della direttiva che chiarisce in qualche modo l’equivoco penoso, con la fiducia che essa, considerando punti di vista sottratti alla conoscenza dell’uomo comune, sia data per il miglior bene dell’Italia e nell’attesa di formulare un giudizio definitivo in un ambiente meno arroventato e meno oppresso da problemi che non sia questo in cui viviamo ora, nel momento culminante dell’immane conflitto.</p><p>La politica, si sa, è fatta di compromessi. Non tutto quello cui si aspira, in una visione idealmente larga delle cose, è lecito perseguire, ma solo quello che è concretamente fattibile e che salva, insieme con le esigenze altrui, il meglio delle nostre, alle quali sarebbe assurdo rinunziare, per non voler accettare, neppure in minima parte, il compromesso.</p><p>Poiché, per quanto attiene alla Monarchia, lo stato attuale delle cose non sembra possa essere, per ora almeno, mutato, è nell’interesse vero e profondo del popolo italiano che essa sia temperata e indirizzata dalle vive forze politiche del paese, evitando un secondo pericoloso Aventino, che ne faccia per oggi, e forse per domani, lo strumento di un militarismo fascisticamente oppressivo o l’espressione, com’è ora, di un sistema burocratico mal connesso, insignificante ed, in pratica, distruttivo. Le vie della collaborazione sono, crediamo, ancora aperte ed esse sole sembra possano salvare, se non tutte, almeno le nostre fondamentali rivendicazioni di libertà, esasperate da ventun anni di attesa. Sappiamo bene che imboccare questa strada è cosa, ora, molto difficile. Ma la colpa non è certo di coloro i quali hanno sempre previsto che si andava a sboccare in un vicolo cieco. E l’interesse del paese è cosa tanto grande che giustifica il sacrificio del prestigio o del puntiglio.</p><p>Mr.</p><h3>Crisi di fiducia</h3><p><em>Per superare il disorientamento politico in atto, Moro auspica il ritorno a una matura e consapevole dialettica democratica da parte della cittadinanza intera e specialmente da parte dei partiti, dei quali critica l’autoreferenzialità, la superficialità e la mancanza di visione politica in un articolo pubblicato in «La Rassegna», II, 1944, n. 10, 9 marzo, p. 1. </em></p><p>Lo stato di grave disagio, nel quale versa oggi l’Italia, trova la sua ragione determinante, per chi lo consideri con assoluta obbiettività, nel disorientamento spirituale del nostro popolo, abituato per venti anni ad una quotidiana, supina, ed infine, comoda acquiescenza. Noi abbiamo perduto il gusto della varietà, ch’è ricchezza della vita, il coraggio di volere che la nostra certezza emerga dal contrasto per una nobile vittoria delle forze dello spirito. Preferiamo, insomma, la rinuncia al combattimento ed amiamo piuttosto possedere in pace, nascosta, la verità che serva per noi anziché esporla al rischio di misurarsi con le altre, per dominare, se ciò è possibile e giusto. D’altra parte la verità, dove ancora sussiste, ha perso sempre più il desiderio e l’amore dell’unità e, chiusa nel proprio egoismo particolare, si è progressivamente impoverita, smarrendo il senso largo ed umano della vita.</p><p>All’invito scialbo e insignificante dei Partiti, senza slancio, senza passione, senza promessa di orizzonti nuovi, un popolo, diseducato alla libertà, all’agile gioco delle libertà, che, contrastando, si compongono per generarla, ha risposto con un’assenza fatta di superiorità e di sfiducia. Disinteressato e scontento per la povertà del contenuto ideale che si proponeva di dare alla sua vita, esso non ha trovato neppure forze di reazione, l’energia necessaria per rispondere alla domanda di aderire con un’altra domanda di maggiore e migliore ricchezza di valori umani, i quali giustifichino la dedizione. Si è, piuttosto, ritratto ancor più in se stesso, concludendo amaramente che nulla è mutato e nulla può mutare. </p><p>Alla povertà spirituale di chi ha offerto al popolo italiano d’inserirsi in correnti politiche ridotte insignificanti ha fatto riscontro così la uguale povertà spirituale di chi, pur dolendosi, non ha saputo reagire né prendere una iniziativa migliore, acconciandosi vilmente a questa rinuncia, ch’è rinuncia al moto perenne e coraggioso della vita. Per questo difetto di sensibilità e di fortezza gl’Italiani non avvertono il pericolo del Governo anodino, che regge oggi le sorti del nostro popolo, né la tristezza di questo dissolversi delle nostre speranze di umana responsabile libertà, che un po’ tutti, per prepotenza o fiacchezza, abbiamo determinato.</p><p>Difetto di sensibilità</p><p>Ci è richiesto dunque, se veramente vogliamo rinascere, un atto di energia e di bontà umana. Questa è crisi di fiducia, e noi dobbiamo tornare invece fiduciosi. Questa è crisi di stanchezza, e noi dobbiamo tornare pronti e forti.</p><p>Questa è crisi di moralità, e noi dobbiamo tornare sensibili a tutte le esigenze della vita morale. Se i partiti ci si son presentati poveri, fiacchi, inutili qualche volta, ciò è perché in essi manca ricchezza di uomini, d’idee, d’iniziative, di opere, per essere stati abbandonati a se stessi o non controllati i responsabili.</p><p>Ma i Partiti sono una necessità della nostra vita morale e politica. Volgere le spalle all’iniziativa inadeguata, senza curarsi di mutarla ed elevarla, è rinunzia pericolosa alla dignità dell’uomo. D’altra parte, dolersi e meravigliarsi di quest’assenza, come fanno i Partiti oggi costituiti, quando riconoscono, in momenti di sincerità, di non controllare affatto il popolo italiano, è ben poca cosa e, soprattutto non costruisce nulla. Curino invece essi di più la larghezza delle visioni umane che vengono proponendo come ideali di vita, diano il senso della continuità, della serietà, dell’equilibrio, della penetrazione dei reali problemi di rinascita del popolo italiano e meriteranno certamente la fiducia che oggi i più rifiutano di accordare ad essi.</p><p>Elementi necessari</p><p>Noi non esitiamo a ritenere che questo duplice sforzo combinato, del popolo verso i Partiti, dei Partiti verso il popolo, costringendo a chiarire ed affinare le idee, a definire gl’indirizzi, ad assumere responsabilità, a vagliare capacità, contribuirebbe in misura insperata a schiarire ed elevare di tono la nostra vita politica. Perché mai si vuole attendere di essere al Governo, per conquistare il popolo e non si fa subito invece il grande lavoro di creare quella adesione, che giustifichi e renda irresistibile la richiesta di governare? E perché, d’altra parte, il popolo non accetta di dare battaglia a questa richiesta, se la ritiene assurda, trovando nella lotta nuove forme espressive della sua volontà, molteplice ed una, di vivere nella solidarietà sociale secondo ideali veramente umani?</p><p>È il popolo che deve governarsi, sappiamo. Lo vogliamo anzi. Abbiamo atteso con impazienza per ventun anni questo momento. Ed ora? Perché ci manca il coraggio e la lena per la grande fatica? Gl’italiani debbono tornare a riflettere con serietà e, messa da parte ogni stanchezza ed amore di comodo, rinnovare la loro professione di fede antifascista e renderla operosa. Se il popolo non vuole ridursi ad avere cinque fascismi in cambio di uno, a subire perennemente l’iniziativa altrui, respinta con invincibile repugnanza, ha da impadronirsi dei Partiti, che son suoi, per possedere lo Stato, ch’è suo. E se i Partiti ufficialmente costituiti, e faticosamente e malamente operanti, non vogliono essere travolti o continuare, quanto meno, la ventennale sopraffazione, hanno da cedere al popolo, perché, tramite i Partiti, esso si faccia Stato. Il loro grazioso gesto di impadronirsi del governo, non dà sostanzialmente nulla a questo disperato popolo in attesa, finché i partiti non lo rappresentino, cessando di rappresentare solo se stessi.</p><p>Gl’Italiani sono terribilmente disorientati. Essi appena si accingono a compiere questo atto di scelta, questa presa di possesso, la quale decide della sorte dell’Italia, che già se ne ritraggono intimoriti e sfiduciati. Mentre insistente e suadente, emergendo dalle cose e dal fondo di debolezza delle coscienze degli italiani, si presenta il richiamo dell’assolutismo, i Partiti, che non vogliono farsi alleati della causa ingiusta e tenere bordone, loro malgrado, al nuovo attentato alla rinascita liberale in Italia, hanno da dimenticare, con vera carità di patria, se stessi, poiché i Partiti sono per il popolo e non il popolo per i Partiti.</p><p>Mr.</p><h3>Il popolo italiano</h3><p><em>Dal 1° all’8 marzo 1944 decine di migliaia di lavoratori del Nord Italia bloccano la produzione delle fabbriche del triangolo industriale, subendo una durissima repressione da parte dei nazifascisti: in questo sciopero generale Moro scorge una prova del desiderio di libertà e di rinascita spirituale che nutre l’intero popolo italiano. L’articolo è pubblicato in «La Rassegna», II, 1944, n. 11, 16 marzo, p. 1.</em></p><p>Nei giorni scorsi i servizi pubblici ed il lavoro delle industrie nell’Italia settentrionale sono stati turbati da uno sciopero di vastissime proporzioni e di lunga durata. La stessa Radio-Roma ammette, benché a denti stretti, la cosa, ne riconosce la serietà, non riesce neppure a dissimularne il significato politico, in vista del quale va minacciando le più severe sanzioni contro i colpevoli. Minaccia, evidentemente, impotente, se, rinunciando a tradursi, come potrebbe, nei fatti, vien usata in definitiva come una qualunque blandizia, per ridurre alla ragione l’avversario potente.</p><p>La verità è che lo sciopero dei lavoratori italiani è vasto, forte, sdegnoso, squisitamente politico. È, come dimostra la natura delle richieste fatte all’autorità occupante e tra le quali risulta ultima e non essenziale quella di aumento delle razioni alimentari, un vigoroso atto di protesta contro la Germania ed una appassionata rivendicazione, dolorante per il sacrificio che impone, di libertà umana e politica. Finora in un’Europa inquieta, agitata dovunque da paurosi fermenti di riscossa, esasperata per la lunga sprezzante compressione di ogni possibilità di libera vita, non si era avuto un segno, inequivocabile e vigoroso come questo, di rivoluzione. E cioè di una reazione la quale non tocchi solo gli eserciti, ma tutto un popolo, dando a quest’ultimo, di più, la concreta sensazione della sua forza veramente travolgente nelle sue apparenze di passività.</p><p>In uno sciopero condizioni indispensabili del successo sono una reciproca intesa e fiducia perfette, una decisione comune definitiva. Perciò una manifestazione come questa sta a mostrare al mondo l’unità spirituale del popolo italiano in un senso diametralmente opposto a quello che fu lungamente affermato dalla propaganda ufficiale e che si svela così compiutamente falso. Essa indica ancora una volta all’osservatore meravigliato di tante cose strane in questo nostro vecchio incomprensibile paese che non solo non v’è una Italia fascista, ma che essa non vi fu mai, poiché certe reazioni decise dagli spiriti non s’improvvisano né in alcuni giorni né in alcuni mesi e maturano invece nella lunga dolorosa esasperazione e protesta.</p><p>Non vi fu e non vi è una Italia fascista e filo-nazista, ma soltanto un’Italia oppressa dalle due dittature spirituali e politiche, infelice più che colpevole, bisognosa piuttosto di sanare le sue innumerevoli piaghe e di ritrovare la fiducia nella vita anziché di riscattarsi del suo lungo dolore innocente. Che se una colpa c’è, e per essa una esigenza di redenzione, è una colpa dell’Europa e del mondo per la decadenza, generale purtroppo, dei valori umani e la fiacchezza degli spiriti. Decadenza e fiacchezza che il mondo sconta nella presente sanguinosa tragedia, ove già fremono, nella disperazione, i palpiti di una rinascita spirituale.</p><p>Lo sciopero dei lavoratori italiani mostra ancora una volta la impossibilità della vittoria germanica e del dominio tedesco in Europa. Noi torniamo, di fronte a questo unanime ed operoso dissenso di un popolo intero, alla fede che sorresse i padri nella rivoluzione del nostro risorgimento. Nessuna forza di armi conquistatrici, nessuna astuzia di tiranno, nessun espediente di rettorica politica possono riuscire alla lunga a prevalere contro un popolo che non vuole. Qui è in opera la forza della verità e dello spirito, la quale è invincibile. Anche la sua momentanea compressione alimenta maggiori e migliori energie che il lungo dolore sofferto esaspera e rende taglienti, perché giungano più efficaci alla meta. Mentre la comunione in atto dell’Europa contro il nemico è garanzia della futura unità spirituale del nostro continente.</p><p>Infine lo sciopero dei nostri fratelli del settentrione, questa amorosa accettazione del sacrificio per il bene della patria, è monito a noi che, per nostra fortuna, abbiamo respirato primi nella nuova atmosfera di libertà. Esso, ch’è prova di concordia, indica la via della unità degli spiriti, la quale, a lungo ormai e gravemente messa in forse in questa libera Italia, è da augurarsi risorga per lo sforzo di dedizione di tutti, ad assicurare, come essa sola può fare, la salvezza della patria in rovina.</p><p>Mr.</p><h3>Propositi e speranze</h3><p><em>Il 13 marzo 1944 viene annunciato il ripristino delle relazioni diplomatiche tra l’Unione Sovietica e il Regno del Sud. La scelta, unilaterale e sorprendente, provoca scompiglio nelle trattative degli Alleati. Il 18 marzo il segretario di Stato degli Stati Uniti, Cordell Hull, precisa che la cobelligeranza dell’Italia non muta la sua condizione di nazione nemica sconfitta. Il 22 seguente Winston Churchill chiarisce alla Camera dei comuni che la Carta atlantica non consente di trattare con il nemico. Questi sviluppi contraddittori della diplomazia non devono, per Moro, far perdere di vista l’obiettivo di un ordine internazionale fondato sulla giustizia e sulla democrazia, cui l’Italia aspira legittimamente a contribuire. L’articolo compare in «La Rassegna», II, 1944, n. 13, 30 marzo, p. 1.</em></p><p>Si sono susseguiti in questi ultimi giorni fatti e dichiarazioni molto significanti, che il popolo italiano farà bene a considerare con attenzione tesa e serena, senza scoraggiamenti. Una valutazione affrettata e facilona di questi dati nuovi della nostra situazione politica può in effetti condurre ad uno stato d’animo di disagio e di sconforto; ma proprio la superficialità, la fretta ed il facile ottimismo ingannatore, i quali hanno già fatto male al popolo italiano, vanno evitati ad ogni costo in questa terribile ora, che richiede fortezza degli spiriti, esatta comprensione della realtà, fredda determinazione operosa, per scegliere e seguire la via migliore.</p><p>Evoluzioni pericolose</p><p>Ecco questi dati, alcuni dei quali, in apparenza almeno, contraddittorî: ripresa delle relazioni diplomatiche tra Italia e Russia; rifiuto anglo-americano di seguire su questo punto l’esempio dell’Unione Sovietica; dichiarazione di Cordell Hull<sup><a href="#footnote-296" id="footnote-ref-296">[295]</a></sup> circa la condizione dei paesi vinti, i quali saranno sottoposti a sorveglianza, fin quando non abbiano dato prove concrete di aver abbandonato la politica di prepotenza aggressiva; dichiarazione di Churchill intorno alla Carta Atlantica, la quale indica i fini della guerra delle Nazioni Unite, ma non costituisce un patteggiare con il nemico; l’affissione degli otto punti della Carta stessa per le strade dell’Italia. </p><p>Non è possibile ora e non importa neppure individuare la genesi spirituale e politica delle accennate dichiarazioni, ma certo possiamo renderci conto dello stato d’animo che le ha determinate. Siamo anche noi, ne conveniamo, contro le evoluzioni troppo rapide e perciò artificiose e pericolose. Sappiamo che qualche cosa è stato spezzato da questa guerra fatale imposta al popolo italiano e che l’atmosfera di fiduciosa amicizia, alla quale indubitabilmente da entrambe le parti si vuol giungere, ha da essere creata a poco a poco, cautamente, perché la fretta non sia a spese della solidità della costruzione.</p><p>Certo è sconcertante e triste la permanente condizione di popolo vinto, vinto in questa guerra di libertà combattuta contro il fascismo e non contro l’Italia.</p><p>Ma questo stadio di transizione, che prepara in un fermento silenzioso i trattati di pace, è una prova più per gli altri che per noi, in quanto ora si va svolgendo, come noi tutti, uomini esasperati da troppe sofferenze, vogliamo credere, quello stato d’animo di giustizia in tutti i popoli e per tutti i popoli, senza del quale neppure la futura pace sarà duratura.</p><p>L’iniziativa russa, in merito alle relazioni diplomatiche con l’Italia, resta dunque a sé, determinata dagli speciali motivi che guidano la fluida, dinamica, veramente giovanile politica dell’Unione Sovietica.</p><p>Altrove noi restiamo corretti e cordiali, in attesa, nella prova della lunga sofferenza, di capire e muovere con coscienza chiara verso l’avvenire d’intesa fra i popoli, da tutti auspicato. Restiamo in attesa confidente e piena di dignità, paghi che, nella lotta comune la quale dovrebbe fondare una solida amicizia, la flotta italiana soprattutto, dando del sangue dei marinai, già generosamente sparso in quattro anni di guerra, mostri il vero volto dell’Italia, a lungo e vanamente deformato.</p><p>Incertezze</p><p>E se a taluno restassero incertezze e timori, non già quelli salutari che consigliano la prudenza e accompagnano ogni saggia evoluzione politica, ma quelli che ingenerano abbattimento e sconforto e impediscono di costruire, noi vogliamo richiamare alla avvenuta affissione della Carta Atlantica nelle pubbliche strade d’Italia. Così la diplomazia accorta esce un poco dal suo segreto lungimirante e si manifesta ai popoli interi, come un impegno sacro e solenne, la direttiva umanistica che essa persegue.</p><p>I popoli sanno ormai che si vuole la giustizia per tutti. Troppe prove certo hanno fatto accorti i popoli in questa lunga e tormentata storia ed il generale esasperato senso antirettorico mostra quanto grande sia in tutti il disdegno delle parole e l’attesa ansiosa di fatti persuasivi. Ma per questo appunto la Carta Atlantica non è più un segreto diplomatico, ma libera, aperta; democratica parola; patrimonio prezioso dei popoli che hanno troppo sofferto e guerreggiato per sconforto, per esasperazione, per generale decadenza morale.</p><p>Questa parola d’ordine per l’avvenire, questa parola di giustizia e di bontà, è diventata dominio di tutti, perché possano tutti più agevolmente vincere la tentazione di essere ingiusti e inumani. Perché la tentazione è sempre nel fondo della tormentata e dubbiosa coscienza morale degli uomini, gli uomini di tutto il mondo si son detti l’un con l’altro, a fronte alta, il loro onesto proposito, per non poter tornare indietro.</p><p>mr.</p><h3>Dignità</h3><p>	</p><p><em>In un articolo pubblicato in «La Rassegna», II, 1944, n. 17, 27 aprile, p. 2 Moro spiega come lo sfacelo causato dalla guerra non abbia relegato l’Italia in una posizione di irreversibile mediocrità: la coscienza della propria dignità e della propria storia come nazione sono le basi di un possibile riscatto morale. </em></p><p>Si è molto parlato e si parla dell’avvenire dell’Italia. Mentre si è tutti concordi nel voler ricostruire, non si sa poi bene da che punto quest’opera di restaurazione della patria vinta debba incominciare e si oscilla tra un pessimismo sfiduciato e stanco ed un ottimismo precipitoso e pericoloso. Questa mancanza di idee chiare, questo sentimento discontinuo, questa stanchezza diffusa arrestano purtroppo lo slancio di ripresa del popolo italiano, il quale stenta a ritrovare se stesso. Riconosciamo che oggi in Italia si crede poco in definitiva al valore della nostra vita nazionale ed al suo domani.</p><p>È vero certo che abbiamo perduto tutto o quasi e che la nostra poca ricchezza e potenza, finite nel vortice distruttore di questa guerra, difficilmente, molto difficilmente potranno essere ricostruite nell’immediato avvenire; che l’Italia perciò siederà nel consesso dei popoli diminuita di possibilità economiche e politiche per lungo tempo. Se noi anzi volessimo alimentare speranze di ripresa o di rivincita, questa certezza della nostra povertà e debolezza dovrebbe farci cauti nel fissare le direttive della nostra politica futura. Ma noi non vogliamo rivincite; vogliamo credere piuttosto, contro ogni esperienza storica, che il mondo di domani sarà più giusto, che la comunità dei popoli sarà più organica e fraterna, che lo stato d’animo di prepotenza e di sprezzo, che tracci un solco fatale tra vinti e vincitori, sarà superato con un atto di coraggiosa bontà.</p><p>Non per questo però pensiamo che non spetti a noi un compito nel mondo, che l’Italia sia condannata alla mediocrità, essa che ha conferito inestimabili tesori di pensiero e di vita al progresso della civiltà. Nel corso del progressivo, anche se oscuro, sviluppo di quei valori che danno significato al corso degli eventi umani, l’Italia, malgrado la povertà del suo potenziale economico e politico ha ancora una parola, una alta parola di equilibrio, serenità, di umana bontà da dire. Noi non saremo inutili al mondo, finché, obbedendo alla nostra vocazione più vera, che è artistica, religiosa, scientifica, umanistica insomma, non avremo perduto la nostra dignità di uomini liberi e occupati da problemi umani. I quali non sono, per fortuna, problemi di guerra e di potenza (anche se presuppongono un minimo di sicurezza e di autonomia politica), ma problemi di pace, di una pace operosa, buona, ricca di quei moti interiori, veramente fecondi, nei quali la vita umana compie il suo destino.</p><p>Per questo abbiamo da riprendere subito coscienza della nostra dignità, come singoli e come popolo, e coltivarla senza iattanza, ma con precisa e costante determinazione, come un irrigettabile [sic] dovere di uomini. Ciò vuol dire incrementare nel miglior modo possibile tutte le attività del paese attinenti a questa urgente e decisiva ripresa della vita dello spirito in Italia. Ciò vuol dire ancora rinnovare con un empito nuovo l’esperienza di vita morale di ciascuno di noi, rifiutando perciò, oggi soprattutto, in tempi di arrivismo, di avventura, di incertezza, ogni compromesso con la diritta e tagliente esigenza che la nostra coscienza morale propone.</p><p>La nostra ricchezza morale è la sola che ci resti. Ma è tutto. Cerchiamo di non disperdere, con l’abdicazione dalla nostra dignità, quest’ultimo segno, il più grande poi, della nostra umanità ricca di valore.</p><p>Noi non siamo così ingenui da credere che la struttura democratica, che sta per assumere il nostro paese, sia così perfetta. Il nostro volto politico sarà poco soddisfacente e genererà debolezze e favorirà il sorgere delle pretese altrui. Una cosa invece può essere piena in noi; lo svolgersi sotterraneo, profondo, originale della vita dello spirito. Quello svolgimento fecondo, il quale, ostacolato ma non impedito durante gli ultimi anni, rese umana e costruttiva la storia d’Italia in tempo fascista e fece sì che la nostra patria non finisse, a dispetto delle affermazioni degli antifascisti superficiali, che vivono di esteriorità politica e non sanno riconoscere il travaglio sussistente dello spirito, operoso anche nell’oscurità e nella miseria.</p><p>Dietro l’incerto volto della nuova esperienza, deve dunque pulsare più rigogliosa che mai la vita spirituale dell’Italia; se abbiamo ancora da imparare, possiamo pure insegnare al mondo. Se non lo facessimo, mancheremmo al nostro compito storico. In questo conferimento di valori ai popoli, in questa rinnovata vita morale, in questo tendersi di tutte le energie dello spirito, l’Italia avrà ancora una posizione centrale nella storia del mondo.</p><p>Mr.</p><h3>Due direttive fondamentali</h3><p><em>Il futuro democratico dell’Italia non si costruisce – per Moro – con nostalgici richiami al passato oppure con una professione di antifascismo estemporanea e superficiale ma gettando le basi del nuovo ordine nel rispetto della libertà e della dignità della persona. L’articolo è pubblicato in «La Rassegna», II, 1944, n. 18, 4 maggio, p. 2. </em> </p><p>L’Italia non ha oggi ancora il suo vero volto: non ha ritrovato se stessa. È certo triste constatarlo, ma è doveroso ed utile, perché soltanto un riconoscimento onesto dell’amara verità può farci imboccare la strada giusta, se ciò è, come speriamo, possibile e darci l’energia sufficiente per percorrerla intera. L’Italia che non fu mai fascista con sincero fervore di consensi rifiuta oggi di sterilirsi in una insignificante e dispersiva posizione polemica e di riconoscersi, puramente e semplicemente, antifascista. Una tale qualifica negativa è, diciamolo pure con coraggio una volta, incapace di esprimere l’anima di un popolo che ha tanto sperimentato e sofferto nell’attesa di una verità più luminosa e di una vita più costruttiva e buona dopo il terribile smarrimento. Questa formula, ricca di palpiti appassionati ed umani, creatrice di pace, saldamente unificatrice delle coscienze degli Italiani, nella fase polemica ha perduto poi tutto il suo fascino e si è rivelata vuota, rettorica, dispersiva.</p><p>Ci siamo trovati senza serii ideali di vita da sostituire alle grosse parole di ieri, e incapaci d’intesa. Ci siamo trovati poveri, stanchi, disorientati come prima, come sempre purtroppo. E buon per noi che la irrefrenabile vita dello spirito abbia continuato a svolgersi sotterranea, riempiendo il vuoto che il nuovo artificio delle parole andava scavando nel vecchio vuoto restato incolmato. Quel tanto d’Italia che oggi è vivo, veramente vivo, è al di fuori di quella formula goffa e la sdegna. Questa è l’Italia vera che risorge a fatica, ma sicuramente, e noi dobbiamo essere con essa, se vogliamo salvare il patrimonio dei nostri ideali nazionali e trovare nel mondo la nostra strada distinta e pur corrente armonica con quelle percorse dagli altri popoli.</p><p>E tuttavia è innegabile che la formula «antifascismo» ha espresso, almeno per un momento, ideali capaci di farci vibrare e di raccogliere consensi unanimi. Vero è che noi abbiamo dissipato una ricchezza e, dove si trattava di approfondire, affinare, elevare, noi ci siamo isteriliti nel superficiale, nel vuoto, nel sospetto maligno, nella critica acre e non costruttiva, nella vendetta, mostrandoci non migliori né più umani dei nostri predecessori nella vita politica italiana e meno capaci poi di loro di orientarci e di agire in modo rapido ed ordinato. Non ci stupiamo perciò, se vanno affiorando nostalgie pericolose di un passato che abbiamo tutti sperato, fondatamente, che fosse condannato in modo irrimediabile dagli uomini liberi e seri. È colpa nostra.</p><p>Se vogliamo evitare – e dobbiamo farlo ad ogni costo – che quel moto si accentui e, pur incapace di trovare una robusta fastidiosa espressione politica, serpeggi come stato d’animo di diffidenza, di disagio, d’indifferenza, impedendo l’auspicata rinascita, dobbiamo avere ben chiare due direttive fondamentali e renderle operose.</p><p>La prima è che il fascismo non si supera, ritornando indietro, ma andando avanti, molto avanti ad esso. Chi vorrà essere così ingenuo da pensare che il fascismo non abbia soddisfatto, sia pur malamente e disordinatamente, ad alcune esigenze di fronte alle quali la vita politica democratica del tempo si trovò impotente? Chi, libero da una mentalità angustamente partigiana, vorrà disconoscere che esso, nel suo fallimento certissimo, s’inserisce tra le molte ideologie fallite per unilateralità, per disonestà, per incapacità a dominare il corso storico e si ponga perciò come elemento della sintesi nuova, ricca di tutte le esperienze pur distanziate tutte nella più completa ed umana visione che noi vagheggiamo?</p><p>E neppure, sino ad ora, noi possiamo vantare, di fronte al vecchio mondo una umanità, una bontà, una libertà spirituale maggiori. Ecco l’altra fondamentale direttiva della nostra rinascita vera. Noi dobbiamo essere, senza esibizioni, ma con assoluta semplicità e verità, migliori degli altri. Migliori come uomini, prima che come programmi, perché i programmi contano poco, molto poco, se uomini non ne incarnino gl’ideali, mostrando, quanto essi possono costruire nel mondo. Migliori, perché onesti, disinteressati, sereni, obbiettivi nei giudizi e restii alla critica, ordinati e, nell’ordine, veramente operosi. Tutto ciò non è impossibile, solo che si arrivi a capire che cosa si attende da noi oggi.</p><p>Ma un ammonimento va fatto pure a coloro che, in buona fede, deviati nel giudizio dalle spiacevoli apparenze assunte, in questa fase di formazione, dal nuovo mondo e ricordando la bella facciata, pulita e ordinata, dell’edificio fascista, dimenticano ora di questo la sostanziale bruttura e vanno alimentando assurdi sogni di risurrezione. No. Il fascismo è stato, per aver sostituito all’ordine interiore e libero un ordine esteriore e interessato, esaurendo la dignità della persona umana. Noi vogliamo appunto creare un ordine interiore e libero, facendo perno sulla persona umana. Il nuovo mondo ha per sé la verità, anche se ne faccia pericoloso dispendio nelle non costruttive convulsioni di questo difficile inizio.</p><p>L’ordine e la pace, vanno ristabiliti, ma non a spese della immancabile sostanza di vita né aggirando, ingannandola, la libertà dell’uomo. Noi vogliamo credere nell’uomo, per potergli chiedere lo sforzo di elevazione e di composizione nell’unità. Chi non passa per l’uomo, lo nega e lavora contro l’umanità. Per ciò è finito il fascismo né può più risorgere. Perciò avanti a noi è una difficile strada che porta a una meta lontana.</p><p>mr.</p><h3>Civiltà nuova</h3><p><em>Moro prende spunto da un discorso tenuto dal senatore Alben W. Barkley all’annuale cena di beneficenza del Partito democratico nel Jefferson Day, a New York, l’8 maggio 1944, per avvertire che la costruzione della pace non può trascurare una soluzione dei concreti problemi economici ispirata alla giustizia sociale e realizzata su base internazionale. L’articolo è pubblicato in «La Rassegna», II, 1944, n. 20, 18 maggio, p. 1</em>.<em>  </em></p><p>I problemi della futura pace, la quale costituirà certamente il momento più delicato e difficile, la prova suprema di questa guerra, continuano ad occupare gli uomini migliori e più pensosi del mondo.</p><p>Son di alcuni giorni or sono le dichiarazioni rese su questo problema dal Senatore americano Barkl[e]y<sup><a href="#footnote-297" id="footnote-ref-297">[296]</a></sup>, ricordando la filosofia politica di Jefferson<sup><a href="#footnote-298" id="footnote-ref-298">[297]</a></sup>. La guerra attuale, egli ha detto, si propone «di salvare il mondo, e di far sì che lo spirito e l’anima umana possano prosperare ed essere liberi. È nostro dovere proteggere le future generazioni dalla necessità di gettarsi in un’altra carneficina per salvare la civiltà, elevare gl’ideali del mondo in genere, sviluppare le risorse di cui Dio ha dotato la terra, dare un lavoro remunerativo a tutti quelli che possono e vogliono lavorare, dare la possibilità di un profittevole investimento a quelli che sono in grado e vogliono investire, gettare le basi per una più alta e più universale educazione, coltivare i valori morali e spirituali, che esaltano una nazione ai propri occhi e agli occhi del mondo».</p><p>Qui son fissati, come è chiaro, i presupposti di ordine economico e spirituale, per una pace vera e duratura. La quale appunto non può essere realizzata altrimenti che soddisfacendo contemporaneamente, in un medesimo interessamento vivo e operante, le richieste sempre più pressanti di un popolo che sale in tutti i paesi del mondo, chiedendo giustizia e quelle, meno chiare, ansiose e decisive in apparenza e in realtà presenti ed operanti con straordinaria efficacia, di un rinnovamento rivoluzionario, veramente pacificatore, nell’ordine spirituale e politico.</p><p>Problemi sociali</p><p>Che gli angosciosi problemi economici di un mondo, per di più, semidistrutto e tragicamente impoverito da questa guerra immane, siano presenti alle coscienze degli uomini più lungimiranti, non si potrebbe certo oggi negare.</p><p>L’istanza per una giustizia sociale è troppo diffusa e decisa, perché alcuno possa oggi disconoscere la inderogabile e improrogabile gravità del problema. Pure gli aspetti internazionali di questo vengono il più delle volte velati, in buona o mala fede, per timidezza, incomprensione o demagogia, con la conseguenza di trasferire in un piano astrattistico esigenze, le quali, per loro natura, richiedono invece una realistica considerazione il più possibile ampia e coraggiosa.</p><p>È vano parlare di una più equa distribuzione delle ricchezze nei popoli, agitati nel loro interno dal sospetto dell’ingiustizia, dall’invidia e dall’esasperazione dell’odio di classe, finché le stesse fonti per la ripartizione dei beni economici, le ricchezze nazionali, non siano a loro volta meglio adeguate secondo un rigoroso criterio di giustizia distributiva.</p><p>Senza una ricchezza maggiore di ogni nazione, realizzata poi, come più sembri opportuno, in forma di emigrazione, liberi scambi, mandati coloniali, organizzazione veramente solidale della comunità degli Stati, non vi può essere giustizia sociale e perciò pace tra le classi ed i popoli.</p><p>La nuova società che verrà fuori dalla guerra dovrà essere una società di uomini che lavorano in pace concorde, una società con una salda ossatura economica, la quale assicuri lo svolgersi rigoglioso di tutti i valori umani, senza comprimerli né lasciarli da parte come accessorio o peggio superfluo. Essa dovrà essere sì una civiltà del lavoro, ma sempre e solo a patto che questo sia guardato come tensione viva ed operosa degli spiriti, che i beni economici dominano come strumento indispensabile e docile di una vita più alta, veramente umana.</p><p>Problemi economici</p><p>Noi non crediamo che l’economia possa essere più che un problema tra i problemi, se si vuole realizzare un mondo migliore con una stabile pace. Ogni considerazione esclusiva in questo campo è estremamente pericolosa. Noi possiamo ancora prestare l’attenzione dovuta ai fattori economici della vita, a patto che non ci si chieda l’assurdo di risolvere i problemi economici con strumenti economici (ché sarebbe come condannarsi al fallimento) né che si veda nella economia il termine ultimo, la ragion d’essere, il senso fondamentale della umanità. Noi siamo troppo sfiduciati ormai della tramontata civiltà dell’economia e della tecnica, pure abilmente presentata come civiltà dello spirito, per poter accettare di riprendere ancora lo stesso pericoloso cammino senza meta. Perciò leggiamo con gradimento che il Senatore Barkl[e]y ha parlato di Dio, richiamando allo spirito umano, che ha da svolgersi nel nuovo mondo libero e pieno di vita. Noi appunto concordiamo con lui nel ritenere che occorra una più alta ed universale educazione e che siano i valori morali e spirituali ad esaltare una nazione nella storia del mondo.</p><p>Sappiamo bene certo che così è proposta ben più ardua e lunga fatica che non sia quella che questo popolo desolato del secolo ventesimo si propone, per sanare le gravi piaghe della sua economia. Sappiamo che qui occorre ben più che l’accorgimento sapiente e la tecnica raffinata; che in questa materia nessun risultato è definitivo e tutto è perenne insidiata conquista. Ma d’altra parte non possiamo non riconoscere che così soltanto si dà contenuto soddisfacente alla vita umana e si va incontro al suo irrefrenabile anelito d’infinito, senza del quale essa, impoverita e stanca, non si ritrova buona, ragionevole e vibrante e non ha forza di essere. Sappiamo che, riconosciuto o meno, confessato o no, è questo il problema del nostro tempo e che nessuna ideologia politica perciò, tra le tante in conflitto, può aspirare alla vittoria nel consenso di tutti, finché non offra, se può, una fede, una verità, una esperienza morale, una salda e buona ragione di vivere. Per questo la nuova civiltà, se non vuole affannarsi a preparare una nuova guerra di disperazione, dev’essere la civiltà dell’uomo, dell’uomo intero, dell’uomo della sapienza, della religione, della morale.</p><p>Mr.</p><h3>Il lavoro è di tutti</h3><p><em>In un articolo pubblicato in «La Rassegna», II, 1944, n. 22, 1° giugno, p. 2 Moro critica quanti delegano ai partiti il compito di ricostruzione politica e civile del Paese, ricordando come ciò debba essere un impegno costante di ogni cittadino. </em></p><p>Noi siamo terribilmente angustiati per il nostro domani. Non c’è, pensiamo, italiano degno di questo nome, il quale, dinanzi alla sciagura della Patria, non senta il dovere di rendere operoso il suo dolore, ricercando le proprie responsabilità insieme a quelle altrui, determinando i propri doveri insieme a quelli degli altri, perché appunto il dolore sia principio di rinascita e prepari a nuova vita. I partiti hanno operato ed operano, per raccogliere i frutti di questi esami di coscienza e propositi di azione secondo un naturale criterio di solidarietà, che differenzi la informe massa del popolo in ben definite correnti di opinione secondo programmi compiuti di riforme sociali e politiche. Questo è certo compito altissimo, che nessuno vorrà, crediamo, sottovalutare; contributo dato per una nuova vita libera, onesta, umana. Le intemperanze notate talvolta con disappunto, il complicarsi di punti di vista che fanno apparire la situazione confusa all’osservatore pigro, un certo senso diffuso di stanchezza di fronte a questo svolgersi impetuoso di forze, naturale in un popolo disabituato alla lotta politica e ridotto ad una quotidiana, supina, ed infine comoda acquiescenza, non possono giustificare né la negazione né il dispregio, né il disinteresse di fronte a queste importanti ed umane forme della vita sociale. Agli stanchi ed ai superficiali bisogna dire subito di non illudersi che possano domani bastare all’Italia l’ordine e la giustizia regalati dall’alto; ché son queste cose da conquistare mediante atti di libertà e quindi conflitti di libertà contrastanti fra loro. Ciò può essere scomodo per chi ritenga più importanti altre occupazioni, ma è civile ed umano. È questione di responsabilità. E tutte le responsabilità si portano con fatica, perché la vita non è mai cosa semplice e chiara, ma perenne conquista, che superi la tentazione dell’inerzia e del dolore, per ritrovare, nella gioia, la stessa possibilità di vivere.</p><p>Ma non si aspetti che i partiti facciano tutto; ma non si riduca la loro vita alle attività dei quadri dirigenti; ma non si impoverisca questo urgere grave e complesso di problemi spirituali nello schema di uno squadrato programma. Il partito nasce dal dolore, dall’amore, dal proposito di bene dei singoli e si nutre di essi costantemente. Nessuno creda, dopo aver dato una adesione, che il suo compito sia assolto. Continui invece con pazienza l’umano lavoro di esame di sé e degli altri, studi la vita e la storia, domandi chiarezza di idee alla sua intelligenza operosa e forza per vivere e lottare alle proprie risorse morali. La vita continua ad impegnare, anche quando l’iniziativa è presa dai responsabili. Questo è momento gravissimo che impone a tutti la più ricca pienezza di vita e perciò di pensiero, di interessamento, di amore ed esclude che ci si possa sentire sostituibili o sostituiti. Chiunque ha una fede, chiunque ama la vita e la vuole vedere più buona, chiunque è nel solco ideale della nostra storia, offra senza esitazioni di sé, generosamente.</p><p>Forse questo umano personale lavoro gioverà a fare trovare l’unità degli spiriti.</p><p>mr.</p><h3>Umanità</h3><p><em>Nel giugno 1944 prende avvio la pubblicazione di «Pensiero e Vita», settimanale religioso-sociale promosso a <span id="mention-249" class="mention place" about="Bari">Bari</span> dall’arcivescovo Marcello Mimmi, alla cui progettazione Moro collabora sin dall’inizio. Nel primo numero egli avverte i lettori che solo un severo esame di coscienza sul passato e una coraggiosa assunzione di responsabilità per il futuro assicurano e rendono stabile il raggiungimento della pace. L’articolo è pubblicato in «Pensiero e Vita, I, 1944, n. 1, 10 giugno, p. 1.</em></p><p>Noi viviamo in un mondo che ha visto tragicamente accumularsi rovine su rovine e quasi tramontare, esaurita in una lotta fratricida, la civiltà di cui andava orgoglioso; eppure nutriamo ancora, nel fondo scuro del nostro cuore, la vecchia amarezza.</p><p>Condannati dall’odio in cui siamo vissuti sinora, superbamente, assurdamente inumani, noi, eredi della miseria che l’odio porta con sé, andiamo ripercorrendo le strade di ieri e dimentichiamo l’abisso che sta in fondo ad esse; l’abisso dal quale non siamo usciti ancora del tutto, per inebriarci della luce della verità.</p><p>Il dramma non è finito e noi ne sentiamo vive ancora le piaghe doloranti in noi e in tutti, in questa umanità provata e pur follemente ferma nel suo errore. Ci siamo appena accorti di aver lavorato finora contro di noi, contro la vita, di avere offeso di questa il supremo diritto di essere e di essere buona, e già riprendiamo lo stesso cammino che ci ha fatto soffrire tutto il dolore. </p><p>Noi non conosciamo, purtroppo, le vie della pace. Abbiamo smarrito il senso della nostra umanità. Nulla più sappiamo dell’impegno che essa comporta, dello sforzo volenteroso che richiede, delle stupende promesse in essa racchiuse e che sono costantemente adempiute per chi abbia il coraggio di vivere.</p><p>Noi possiamo bene giustificare questa nuova nostra malvagità, questa inerzia riprovevole, questa attesa senza speranza, con la stanchezza che dura in noi da tanto tempo e si aggrava ogni giorno: stanchezza per troppo male visto e vissuto, per troppo dolore sofferto. Ma non siamo, con questa giustificazione, pienamente sinceri con noi stessi e con Dio; di quella chiarezza, dura e coraggiosa fino all’esasperazione, che almeno nei momenti supremi, alle svolte decisive del corso della storia (e questa è una svolta decisiva) confessa la colpa, per creare, nel dolore e nell’amore, la possibilità di un domani più buono.</p><p>Dobbiamo essere finalmente coraggiosi e sinceri, sino a farci male, se sia necessario. Ne va della nostra rinascita, della stessa possibilità di tornare ad essere uomini e ad incontrarci così ancora in una umanità pacificata. Noi abbiamo delle responsabilità per quello che è stato.</p><p>Il nostro non fu un corso fatale di eventi; noi abbiamo composto e smosso, senza sapere, la valanga che ci ha travolti. Noi abbiamo voluto. E questa storia, che pare intessersi, nel suo disegno strano e cattivo, di volontà indomabili operanti fuori e contro di noi, comprende pure, e ne è determinata, il nostro volere fiacco, ridotto quasi inerte talvolta, la nostra fede fievole, il nostro poco amore.</p><p>Riconosciamo, ora che tutto può cambiare, che tutto deve cambiare, se si vuole salva questa povera vita deformata, riconosciamo di non aver assolto il compito che ci era stato commesso; di non aver voluto, di non aver creduto, di non aver amato, quand’era tempo di azione, di fede e di amore. Ci siamo travolti da noi stessi; nessuno è stato più forte di noi. Ci ha vinto la nostra debolezza.</p><p>Ora questo tempo ritorna per la straordinaria forza di recupero della vita, che un Dio pieno di amore offre agli uomini ancora, provata e pur intatta, stanca e pur ricca di una giovinezza eterna, perché gli uomini tornino ad essere uomini.</p><p>Ci è data una nuova possibilità e potrebbe essere l’ultima, perché Egli viene nell’ora che nessuno conosce ed attende di trovare uomini vigilanti. Ci è dato ora di risorgere con uno scatto così netto e vivo verso la meta, che questa non sembri più una vecchia meta troppe volte smarrita, ma un ideale nuovo e puro per una umanità giovane e pura. Tutto è avere coraggio, quanto basti per operare fortemente; tutto è affidarsi, accettando di fare la prova suprema del sacrificio che il bene richiede, senza vedere con perfetta chiarezza che cosa è al di là del nostro coraggio operante. La meta, una volta raggiunta, dissiperà essa il buio, rischiarando uno splendido destino per l’umanità coraggiosa nell’amore.</p><p>Questa è la via della pace. Un amore operoso nella sua assoluta semplicità, il quale rompa con impeto incontenibile i confini dei cuori chiusi nell’amarezza del disappunto e dello scontento; i confini implacabili delle caste, dei partiti, delle classi, delle razze, delle nazioni, delle ideologie e delle fedi e restituisca l’uomo purificato a se stesso ed alla umanità. Quando, anche solo per un istante, questo soffio vivificatore sia passato decisivo per il mondo disorientato, potranno formulare le clausole dei trattati di pace. Non prima. Altrimenti il lavoro sapiente degli accorgimenti politici e le istituzioni e le leggi e tutto questo ansioso costruire strumenti nuovi e più adatti per un mondo migliore saranno solo un tragico gioco che illude, mentre prepara, nella nuova inerzia cattiva degli uomini, l’altra lotta fatale, che raccolga in sé e conduca ad una espressione esasperata le mille piccole esperienze della nostra vita quotidiana.</p><p>Per questo, contro la tentazione, al di fuori e al di sopra di ogni conflitto, la perenne realtà del Cristianesimo ci sollecita oggi a ritornare in noi stessi, per interrogare Dio.</p><p><span id="mention-95" class="mention person" about="AldoMoro">Aldo Moro</span></p><h3>Democrazia Cristiana e Associazioni universitarie cattoliche </h3><p> </p><p><em>A pochi giorni dalla liberazione di Roma dall’occupazione tedesca Moro precisa i compiti della Fuci nel nuovo scenario politico e civile dell’Italia, richiamando la trasparenza di intenti e la integra condotta che l’associazione ha seguito anche negli anni della dittatura. L’intervista è pubblicata in «Il Popolo» edizione per Napoli, I, n. 22, 10 giugno 1944, p. 3. </em></p><p>Sui rapporti tra il sorgente partito demo-cristiano e le Associazioni Universitarie di Azione Cattolica, che, meglio tuttora sotto il vecchio nome di F.U.C.I. (Federazione Universitaria Cattolica Italiana), continuarono la loro vita e la loro attività – benché tra restrizioni, ostacoli ed avversioni di ogni sorta – pur sotto il fascismo, i lettori gradiranno certamente di essere informati attraverso quest’intervista concessa dal valoroso prof. <span id="mention-96" class="mention person" about="AldoMoro">Aldo Moro</span>, dell’Università di <span id="mention-250" class="mention place" about="Bari">Bari</span>, che da varii anni presiede alle sorti di quelle Associazioni. </p><p><em>Vorrebbe precisarci i rapporti tra l’Azione Cattolica Italiana ed il Partito Democratico Cristiano? </em></p><p>Questi rapporti risultano nettamente definiti dalla natura stessa dell’Azione Cattolica, la quale è collaborazione dei laici all’apostolato della Chiesa e, perciò, associazione di persone che – alla dipendenza diretta e responsabile della Commissione Cardinalizia per l’alta direzione dell’Azione Cattolica al centro – e dei Vescovi nell’ambito diocesano – lavorano per l’educazione cristiana di tutte le classi sociali.</p><p>Nella sua struttura ufficiale, l’Azione Cattolica è, perciò, parte integrante della Chiesa e, come Essa, al di fuori e al di sopra di ogni credo politico. Per questa ragione, non di opportunità contingente, ma di sostanza, fu sempre rivendicata e gelosamente conservata dalle Autorità competenti la apoliticità dell’organizzazione, la quale così poté sussistere, malgrado momenti difficili di crisi, durante gli ultimi venti anni della vita italiana. </p><p>Ciò non vuol dire che coloro i quali ne fanno parte debbano estraniarsi dalla vita politica. Essi, in quanto sono cittadini di uno Stato e vivono in un determinato ambiente storico, hanno il diritto ed il dovere di assumere nei problemi sociali e politici una posizione coerente alla fede professata, e di servire questa perciò nel modo e nell’ambiente più idonei per realizzare i presupposti ideali delle verità cristiane. </p><p>È naturale che l’Azione Cattolica, nell’atto stesso in cui svolge la sua opera di formazione, dia un essenziale contributo di dati i quali consentano ai cristiani, in quanto cittadini, una scelta cosciente e libera del punto di vista politico da far valere. Ma l’Azione Cattolica, che ben conosce i suoi limiti di competenza e le delicatissime responsabilità che le incombono, non intende operare con nessuna forma di costrizione, né aperta né velata, per imporre indirizzi determinati. Non è però difficile comprendere in qual senso si rivolgano le sue simpatie, in quanto essa costituisce un settore ben definito di opinione pubblica. </p><p><em>Da che cosa son derivate le difficoltà cui lei accennava poc’anzi?</em></p><p>È facile comprenderlo. L’Azione Cattolica ha come fine d’informare tutta la vita all’idea cristiana la quale è una dottrina sociale, com’è noto, nettamente definita. Di più, l’Azione Cattolica ha la forza di un’organizzazione in cui l’elemento di unificazione è un comune amore profondamente sentito per gli stessi ideali, uno spirito di fraternità squisitamente cristiano, una dedizione completa alle mete da raggiungere. Ma la nostra posizione è stata sempre molto chiara, molto corretta, molto dignitosa. Tutto ciò, con l’appoggio dell’autorità della Chiesa, ha permesso a noi di superare le più difficili crisi. Noi abbiamo onestamente perseguito un ideale spirituale, dando con ciò un contributo prezioso benché resti talvolta oscuro per la superficialità o la malafede dell’osservatore, per il ritrovarsi dell’Italia in questa difficile ora. </p><p><em>Che cosa può dirci in particolare del movimento universitario?</em></p><p>Le Associazioni Cattoliche Universitarie sono la parte più agile del movimento, di cui costituiscono, com’è noto, parte integrante. Il loro programma, che comprende un largo svolgimento dottrinale, ispirato com’è al pensiero sociale della Chiesa, libera e sociale nel senso più elevato ed equilibrato, ha destato molti e gravi sospetti negli ultimi anni. Di più, gli universitari, che sono la parte più eletta del popolo italiano, sono stati contesi con estrema vivacità. Abbiamo conosciuto perciò dei momenti veramente difficili, superati per la nostra dirittura morale, per il nostro spirito di serenità, per l’autorità elevatissima della Chiesa, come ho accennato poc’anzi. La nostra superiorità e indipendenza negli anni più oscuri e tormentati della storia d’Italia sono indiscutibili. Se non altro, la nostra stampa ufficiale dà inequivocabile testimonianza. Chi voglia speculare perciò sulla circostanza esteriore del nostro sussistere, mentre altre istituzioni venivano stroncate, mostra di non capire o di non voler capire il fine spirituale cui il nostro lavoro fu costantemente indirizzato, senza mai tradire, neppure in piccola parte, né nell’impostazione dogmatica né nella azione concreta, la verità cristiana in cui crediamo. </p><p><em>Lei crede che questo lavoro risulti utile oggi?</em></p><p>Ritengo che il contributo da noi dato alla vita italiana sia stato e sia veramente prezioso. Noi abbiamo servito e serviamo la verità. E credo si sia tutti d’accordo nel ritenere che il problema fondamentale da risolvere in Italia sia quello dell’educazione morale del nostro popolo. </p><h3>Per una nuova democrazia</h3><p><em>Moro biasima la riduzione del confronto civile e politico alla sola dialettica tra i partiti, sottolineando i limiti anche di quello democratico cristiano, auspicando altre e più diffuse forme di partecipazione dei cittadini alla vita democratica. L’articolo è pubblicato in «La Rassegna», II, 1944, n. 24, 15 giugno, p. 2.</em></p><p>Il disappunto, che si nota qua e là, insistente e vivace, nell’opinione pubblica italiana intorno alla rinnovata esperienza democratica, ripropone il problema delle forme migliori per realizzare un governo di popolo; un reggimento politico cioè che il popolo, mediante la sua partecipazione, assicuri adeguato a soddisfare tutte le sue esigenze. Si discute innanzi tutto dei partiti, se essi siano o meno capaci di esprimere compiutamente l’opinione pubblica, se possano frazionarsi impunemente in omaggio ad un largo criterio di libertà o se debbano invece sforzarsi di raggiungere più complesse forme unitarie, le quali consentano agevoli orientamenti e quindi, in un’atmosfera più chiara, l’assunzione delle responsabilità di governo.</p><p>Si discute pure vivacemente intorno ai sindacati, se debbano essere uno o più, se, in conseguenza, ispirati a ideali politici o unicamente protesi alla tutela degli interessi di categoria<sup><a href="#footnote-299" id="footnote-ref-299">[298]</a></sup>.</p><p>Di quando in quando affiora il problema delle opinioni che faranno valere a momento opportuno i combattenti, reduci alcuni dalla prigionia di guerra, provati altri dal più sensibile sacrificio della propria integrità personale. D’altra parte già la ridotta esperienza di questi primi mesi di vita democratica mostra il peso che ha, soprattutto con riguardo a particolari problemi, l’opinione di ambienti ben definiti e che non possono tuttavia essere qualificati come politici nel senso corrente della parola.</p><p>Si pensi per esempio alla insufficienza del partito democratico cristiano ad esprimere i complessi punti di vista sociali e politici degli ambienti cattolici, solidamente organizzati in gruppi omogenei e compatti più che gli stessi partiti ed aventi perciò un peso naturale in quella che si chiama, in regime democratico, l’opinione pubblica e che è, al di là di ogni formale organizzazione più o meno interessata, nella sua fluidità e ricchezza di sfumature, veramente sovrana.</p><p>Il problema è così chiaramente impostato. Sono i partiti gli organi esclusivi di manifestazione dell’opinione pubblica o si pongono accanto ad altri, se mai con la sola superiorità della funzione di raccogliere tutte le voci piene di significato, da qualunque parte provengano, e di tradurle in modo responsabile e rispettoso nella fase decisiva della vita politica, quando un governo, sotto controllo parlamentare, si assume il compito di governare in libertà un paese libero e differenziato? A questo problema noi non esitiamo a dare la sola risposta che una mentalità veramente liberale possa accogliere. I partiti sono organi tra gli organi della opinione pubblica, quelli, se vogliamo, dalla funzione più decisiva e piena di responsabilità. Costringere i cittadini a scegliere un ambiente sociale che abbia struttura di partito per unire alle altre la sua libera opinione intorno all’andamento della cosa pubblica, significherebbe violarne la libertà. Sia ben chiaro che qui non si tratta di un problema di sensibilità politica, ma di libertà. Sarebbe troppo comodo tacciare di pigrizia rinunciataria tutti coloro che trovano miglior ambiente per lo svolgimento operoso della propria personalità nel mondo in un qualunque ente sociale anziché nei partiti.</p><p>Se si vuol fare invece opera veramente liberale e temperare nel modo più naturale talune forme decisamente estremiste, e quindi dure, unilaterali e vessatorie, della vita dei partiti, bisogna lasciare che accanto ad essi si svolgano tutti gli enti che la libertà dell’uomo, rispondendo certo a naturali esigenze, è venuta creando. Ed anzi, non limitandosi a questa negativa forma di rispetto, occorre si trovino mezzi espressivi sempre più idonei per farne manifestare le opinioni e si dia a queste il peso che, in una considerazione veramente spassionata, sembrano meritare.</p><p>Solo in questo modo può essere corretta la pericolosa unilateralità dei partiti e assicurata la partecipazione alla vita politica di tutti secondo una opportuna gradualità di forme, sapientemente differenziate e adatte perciò alle diverse sensibilità umane.</p><p>La politica ne verrà in conseguenza umanizzata, riducendosi così al suo genuino significato, e sarà meglio garantita quella libertà operosa di tutti che è la ragion d’essere del regime democratico. Le sfere della socialità e della politicità verranno a combaciare progressivamente con tendenza ad identificarsi e certo con vantaggio della prima, che riuscirà così ad informare l’altra a criteri di umanità e di larghezza veramente liberale. Anche per questa strada potrebbe essere combattuto l’eccessivo frazionamento dei partiti.</p><p>Naturalmente i sindacati, per assolvere la loro funzione, non sarebbero più costretti ad una deformazione in ragione di esigenze angustamente politiche. Perché essi sarebbero politici nel senso più elevato della parola, solo che fossero sociali ed economici, conformemente alla loro natura, a patto che una tale socialità sia riconosciuta come piena di significato e degna di rispetto nel complesso svolgimento che genera le grandi idee apportatrici di unità nella vita sociale.</p><p>L’opinione pubblica dei sindacati sarebbe la voce delle classi sociali sensibili alle particolari esigenze economiche e dovrebbe incidere, con nuove forme giuridiche veramente efficaci, nella formazione della volontà collettiva.</p><p>Lo Stato, se vuol essere realmente liberale e sociale, non può ridursi a Stato dei partiti soltanto, ma deve essere la comunità di tutti gli enti sociali che l’uomo ha creato, dalla famiglia al sindacato per una gamma infinita di esperienze tutte piene di significato umano.</p><p>Mr.</p><h3>[Circolare, 15 giugno 1944]</h3><p>	</p><p><em>Nel giugno 1944 Moro, che già nell’autunno precedente era stato indicato dall’arcivescovo di <span id="mention-251" class="mention place" about="Bari">Bari</span> Marcello Mimmi come un possibile responsabile di un ipotetico Comitato direttivo provvisorio per la Fuci meridionale, assume di nuovo, in via provvisoria, la guida della Fuci nell’Italia centro-meridionale. Egli fornisce ai responsabili le indicazioni per riorganizzare le attività nella porzione di territorio italiano liberato dall’occupazione nazifascista. Il testo della circolare ai vescovi, agli assistenti di zona, agli incaricati regionali, ai presidenti delle associazioni maschili e femminili, ai reggenti dei segretariati maschili e femminili, agli incaricati diocesani, su carta intestata “Associazioni Universitarie di A.C. Centro Nazionale Provvisorio”, del 15 giugno 1944, è conservato in Archivio&nbsp;Flamigni, Fondo <span id="mention-97" class="mention person" about="AldoMoro">Aldo Moro</span>, in fase di riordino.</em></p><p>La fiducia di S. Em. il Card. Luigi Lavitrano<sup><a href="#footnote-300" id="footnote-ref-300">[299]</a></sup>, Arcivescovo di Palermo e Presidente della Commissione Cardinalizia per l’alta direzione dell’A.C.I., mi ha chiamato a riprendere, in via del tutto provvisoria, finché i contatti col Centro Nazionale non siano ripristinati, la direzione delle Associazioni Universitarie Cattoliche dell’Italia non occupata. Io mi auguro, per il bene della Fuci, che questo mio lavoro duri poco e che la Presidenza Centrale possa riprendere al più presto una normale attività. Ma perché questo mio augurio non sia inteso in senso difforme dal vero, devo subito aggiungere che torno al mio vecchio posto di responsabilità con entusiasmo e con gioia, dolente soltanto che le</p><p> nuove, e sempre crescenti, occupazioni, le difficoltà delle comunicazioni ferroviarie e postali e infine le generali circostanze di grave disagio in cui viviamo, mi impediscano di fare tutto quello che vorrei e dovrei per la Fuci in questa difficile e feconda ora di rinascita. Invio il mio fervido affettuoso saluto ai vecchi amici, ancora intenti al lavoro che intraprendemmo insieme, ed ai nuovi, i giovanissimi, che ci onorano con la loro fiducia e ci fanno sicuri della continuità del movimento a noi tanto caro. Son certo che le nostre attività, caratterizzate dal tono elevatissimo, che è tradizionale nella vita delle nostre Associazioni, saranno feconde di bene per la Chiesa, per la Patria, per noi.</p><p>La impossibilità, in cui mi son trovato purtroppo sinora, di prendere vivi contatti con i Dirigenti Nazionali presenti in questa parte d’Italia, dà carattere provvisorio alle direttive che sto per dare. Gli amici mi perdonino se in buona fede, avvalendomi della lunga esperienza di vita fucina, oso dare delle linee generali di orientamento, non concordate preventivamente. </p><p>LE CARATTERISTICHE DEL NOSTRO LAVORO</p><p>La Fuci riprende ora il suo cammino, senza incertezze né oscillazioni, verso la sua meta costante: arricchire di religiosità cristiana l’Università, umanizzare la cultura, contribuire ad una formazione completa dell’Universitario, riverberare chiarezza di idee cristiane e lineari direttive di vita morale nella società, sconvolta ora dal flagello della guerra. Le caratteristiche del nostro lavoro sono, come sempre, serietà, interiorità, approfondimento scientifico, religiosità sentita, semplicità di forme, cordialità amichevole di rapporti, gioiosità della vita.</p><p>UNA MINORANZA SOCIALMENTE ATTIVA</p><p>Per questo occorre che il nostro ambiente sia scelto, sensibile, omogeneo. Mi rendo conto che in questo momento molti si sono rivolti a noi per chiedere, in così tragico smarrimento delle coscienze, una luce sicura di verità. Questa è una bellissima cosa, ma cela un grave pericolo per la saldezza dell’organizzazione. Bisogna ora fare una scelta, non dimenticando che l’Azione Cattolica è minoranza attiva ed efficiente, tanto più efficiente, quanto più la minoranza è cosciente delle sue responsabilità e capace di portarle con onore. Fare una scelta non significa abbandonare i nuovi amici, ma soltanto fissare nettamente due diverse, ed egualmente importanti, direttive del nostro lavoro: formazione interna cioè ed apostolato sociale di ambiente. Ora, più che mai, nessuna richiesta che si sia fatta deve essere inesaudita. Sarà opportuno perciò disporre alcune adunanze culturali e ad orientamento sociale e morale, che siano esplicitamente ed intenzionalmente aperte a tutti gli amici disposti ad intervenire. </p><p>RAPPORTI CON LA GIOVENTù di A.C.</p><p>I rapporti con la Gioventù di Azione Cattolica, sempre improntati da una viva cordialità, devono essere ora più che mai caratterizzati da uno spirito di affettuosa fraternità ed orientati nel senso di una concreta e feconda collaborazione. Così, nei Centri dove non sia possibile una compiuta partecipazione alle nostre adunanze degli Universitari iscritti a quella organizzazione, si curi di tenere, a scadenze fissate secondo opportunità, delle riunioni per uno scambio di esperienze allo scopo di giungere ad una migliore adeguazione di mentalità, che si rivelano talvolta diverse con danno dell’apostolato universitario.</p><p>In tutti i centri, anche i più piccoli, dove non sia costituito né sia possibile costituire uno stabile ed autonomo nucleo di Azione Cattolica Universitaria, Incaricati Regionali ed, in mancanza, i Presidenti di Associazione o i Reggenti di Segretariati della Zona sollecitino i Dirigenti della Gioventù di A.C. perché gli Universitari iscritti a questa organizzazione si tengano in contatto fra loro e promuovano secondo opportunità iniziative di assistenza spirituale e culturale dei compagni universitari estranei alle Associazioni.</p><p>Dobbiamo sforzarci di giungere ad una completa unione delle forze organizzate dell’A.C. sotto il profilo del comune ed efficace apostolato universitario. </p><p>NUOVE ISTITUZIONI</p><p>Dovunque non siano ancora costituiti nuclei della organizzazione e la istituzione sia invece possibile, i Dirigenti interessati preghino vivamente gli Ecc.mi Vescovi di nominare degli Incaricati Diocesani (un Sacerdote, un Universitario e, nel caso, anche una Universitaria) i quali si occupino con azione concorde della fondazione dei nuovi gruppi. Questi potranno iniziare con attività ridotte e con tono molto largo, per saggiare l’ambiente ed avviare così ad una più precisa opera di organizzazione. Sarà opportuno in questo caso non giungere ad un immediato, e perciò prematuro, tesseramento. </p><p>ORIENTAMENTO POLITICO</p><p>La Fuci non ha nel suo passato, anche negli ultimi venti anni, nulla di cui debba oggi vergognarsi. Essa ha conservato sempre un atteggiamento di superiorità e d’indipendenza, il quale ha reso qualche volta difficile la sua vita. Oggi, nel nuovo ambiente politico, essa deve riprendere serenamente il suo lavoro, che non è politico, ma religioso e culturale, e quindi, in senso largo, sociale. Essa conserva ancora adesso una perfetta autonomia ed una sua propria ragione di essere, senza menomamente confondersi con formazioni politiche di qualsiasi natura. I singoli naturalmente restano liberi di fare le loro scelte che l’organizzazione deve curare siano caratterizzate da una piena coscienza. Essa perciò, con il suo lavoro di formazione, offre dati per questo giudizio, senza operare pressioni. </p><p>Malgrado questo, la Fuci non deve dimenticare di essere una considerevole forza sociale e deve far sentire la sua voce tutte le volte che nostri ideali di vita siano in gioco. Di più, deve potenziare le opere di formazione e di azione sociale, divenendo un organismo sempre più vivo ed efficiente in ogni settore. </p><p>ORGANIZZAZIONE</p><p>Gli organi direttivi delle Associazioni e dei Segretariati restano gli stessi. Si provveda alla costituzione ed al funzionamento di piccoli Consigli, i quali eccitino il senso di responsabilità dei migliori. Vi sia tra gli altri un incaricato di studiare le condizioni di ambiente per l’apostolato universitario, proporre iniziative e curarne l’attuazione. </p><p>Le Segreterie di tutti i Nuclei compilino elenchi degli aderenti, contenenti nome e cognome, facoltà, indirizzo degli iscritti e raccolgano pure la quota di associazione, trasmettendo gli elenchi e le quote al sottoscritto (presso dott. Giuseppe Santoro, Via Quintino Sella 130, <span id="mention-252" class="mention place" about="Bari">Bari</span>), che invierà le tessere relative. Si trasmettano pure precise indicazioni dei nomi ed indirizzi dei Dirigenti. Si raccomanda di procedere in questo lavoro, indispensabile per un migliore orientamento, con sollecitudine e precisione. </p><p>STAMPA</p><p>Finora non si è riusciti ad ottenere a <span id="mention-253" class="mention place" about="Bari">Bari</span> il permesso per pubblicazioni periodiche. Si spera che miglior esito possa avere una già avviata iniziativa siciliana in merito. Questo Centro Provvisorio invierà, qualora riesca a trovare il mezzo, postale o altro che sia, alcune copie di un numero unico edito a Foggia. Il giornale potrà dare qualche orientamento e servirà in ogni caso a rinsaldare i vincoli della fraternità fucina. </p><p>Il Centro, ad ogni modo, s’impegna a mandare almeno delle circolari periodiche, le quali potranno essere lette e commentate nelle Associazioni. </p><p>Attività delle Associazioni</p><p>La Fuci, pur avendo sempre dato uno schema di attività, ha poi sempre lasciato libertà ai vari gruppi, i quali conoscono meglio le possibilità ed esigenze dei particolari ambienti. Questo criterio vale ancor più oggi per ragioni evidenti.</p><p>Ad ogni modo si dà, a scopo indicativo, qualche direttiva per il lavoro dei prossimi mesi. A questo proposito mi sembra opportuno, dato il carattere eccezionale di quest’anno di attività, che il lavoro prosegua, regolare anche se ridotto, nei mesi estivi.</p><p>Io suggerirei: </p><p>I) 	una riunione settimanale interna per la Conferenza di S. Vincenzo, preceduta, come per regolamento, da una lettura e meditazione, possibilmente da un Gruppo del Vangelo ben organizzato. </p><p>II)	un’altra riunione settimanale su argomenti vari, anch’essa interna (un corso ridotto di religione o di filosofia, studi sulla Bibbia o la liturgia, i problemi delle Missioni e delle Chiese Separate, temi formativi; temi da scegliere e combinare con varietà intelligente). </p><p>III)	Una riunione settimanale di orientamento sociale e di cultura generale o di facoltà, aperta a tutti. </p><p>Si suggeriscono alcuni temi sociali che furono trattati a <span id="mention-254" class="mention place" about="Bari">Bari</span> con soddisfazione degli studenti: </p><ul><li>La persona umana</li><li>La società</li><li>Autorità e libertà</li><li>La democrazia</li><li>Opinione pubblica e Partiti</li><li>Metodi elettorali</li><li>Democrazia e cultura</li><li>Democrazia e religione</li><li>Democrazia e arte</li><li>Le Amministrazioni locali</li><li>Il lavoro</li><li>La proprietà</li><li>La libertà economica</li><li>Famiglia e Stato</li><li>Il sindacato</li><li>La comunità internazionale</li><li>Stato e Chiesa </li></ul><p>S. MESSA UNIVERSITARIA </p><p>Si curi molto questa attività, che è d’importanza vitale per la Associazione e strumento (e fine insieme) della nostra penetrazione nell’ambiente universitario. Non manchi un commento del Vangelo adeguato alla mentalità dell’Universitario. Non si dimentichi la pratica liturgica, ormai tradizionale. </p><p>CONFERENZA DI S. VINCENZO</p><p>È un’opera che va potenziata al massimo, sia per il suo valore formativo, sia per il suo significato sociale. Sarà bene affiancarle altre iniziative opportune di assistenza al popolo, per un più intimo contatto pacificatore fra le classi sociali. </p><p>RITIRI SPIRITUALI</p><p>Sarà opportuno prendere subito dopo gli esami, in sede locale o regionale, iniziative di ritiri chiusi, per quel raccoglimento di cui tutti sentiamo vivo il bisogno. Anche prima degli esami si potranno organizzare ritiri minimi. </p><p>Orientamento professionale dei maturati e dei laureati</p><p>Come già gli anni scorsi, si curi che i licenziati dalle scuole medie superiori siano informati intorno alla vita universitaria ed ai particolari doveri che essa, al giovane intelligente e serio, propone. Dove sia possibile, si facciano parlare professori universitari, sia nella prima adunanza, che tende a presentare nei suoi aspetti generali l’Università, sia nelle altre, le quali debbono prospettare l’oggetto, il metodo di studio e l’attività professionale delle singole facoltà. </p><p>Anche i laureati siano agevolati, alla vigilia del conseguimento del titolo, nella formazione di una salda e chiara coscienza professionale e informati dei problemi più gravi della loro attività da persona di esperienza. </p><p>DECENTRAMENTO DELLE ATTIVITà direttive</p><p>Questo Centro Nazionale Provvisorio non potrà, com’è comprensibile, fare molto. Ma anche questa perdita dei più intimi contatti fra noi si risolverà in un bene maggiore, se riuscirà, come può, ad eccitare le responsabilità di tutti e a far fiorire spontanee iniziative. Intanto l’attività direttiva va decentrata opportunamente: anche gli Incaricati Regionali, nell’attuale stato delle comunicazioni, non possono controllare adeguatamente la loro zona. Nell’attesa che tutti gli organi direttivi siano meglio sistemati, gradirei che in ogni Associazione o Segretariato vi fosse persona pronta a collaborare con l’Incaricato Regionale nell’ambito della provincia interessata. Queste persone potranno essere designate dallo stesso Incaricato Regionale, il quale è pregato di darmene comunicazione. </p><p>Sarei molto lieto di restare in corrispondenza con tutti gli amici per ogni cosa. </p><p>Dopo la dolorosa sosta, la vita della Fuci deve riprendere più vigorosa e lieta che mai. Se nutriremo tutta questa fiducia, se dedicheremo al nostro lavoro le energie migliori con la generosità richiesta dalle grandi cause, certamente continueremo la nostra tradizione e faremo anzi più e meglio di prima.</p><p>Il Signore benedica e fecondi ogni nostro sforzo e ci dia la gioia di vederne i frutti. </p><p>Con i saluti più cordiali. </p><p>						Prof. <span id="mention-98" class="mention person" about="AldoMoro">Aldo Moro</span></p><h3>La nostra libertà</h3><p><em>Mentre molti ritengono che la libertà sia inconciliabile con il cristianesimo, Moro, in un articolo pubblicato in «Pensiero e Vita», I, 1944, n. 2, 17 giugno, p. 1, spiega come essa sia un’idea fondamentale nella cultura cristiana. </em></p><p>È certamente spiacevole il sentire accusare il nostro cristiano ideale di vita, come troppe volte avviene per grossolanità, superficialità o malafede, di essere illiberale ed inumano ed il trovare, ricorrente, l’affermazione che, tra tutte quelle espresse dallo spirito umano, la più inumana e distruttiva sia l’idea cristiana, più inumana persino di quelle che han contribuito a travolgere il mondo nella terribile strage e pur si salvano ancora nel giudizio severo per quel tanto di materialistica immanenza, che le fa più adatte all’uomo e più pronte ed efficaci a servirne la vita.</p><p>Tutto ciò ci addolora, non già perché pesi sulle nostre persone, ma perché offende la verità e ne ostacola, con incomprensione ingiustificata, l’opera feconda di bene in questo mondo che ha conosciuto ogni dolore.</p><p>È questo, d’altra parte, un dolore operoso, che ci sollecita a professare in una vita sempre più alta, più vivace, più libera le nostre grandi idee di umanità e di pace, perché esse restino salde contro ogni attacco di vecchie e nuove incomprensioni.</p><p>L’idea e la concreta esperienza della libertà non son nuove nella vita cristiana. Non ci furono donate da pensatori né da sperimentatori politici; non hanno solo qualche centinaio d’anni di storia. A noi ed al mondo donò Cristo stesso la libertà; non facile dono che possa riceversi passivamente e tenere senza fatica, ma richiesta essa stessa, di un altro atto di generosità, di un altro dono che la compia in tutta la ricchezza del suo contenuto e la faccia, in un esercizio senza soste, feconda di bene. Ci fu donata in forma di legge, che, senza gravare su noi come una cappa soffocante la vita, chiedeva di guardare più in alto, dove fosse possibile ritrovare il nostro io vero e profondo e sentire l’impegno di quella altezza non come mortificazione o smarrimento in orizzonti infiniti, ma come la sola via per la concentrazione in noi ed il nostro possesso. Ci fu proposta, la legge di libertà, non come liberazione da Dio, ma come liberazione in Dio. Avevamo trovato in quel punto la causa della umanità e potevamo disporci a servirla.</p><p>Ed il Cristianesimo ha servito davvero questa causa per il corso dei secoli. Chi guarda agli strumenti usati per questo, troverà forse, con ironico sorriso, ch’essi non furono sempre liberali della più raffinata libertà democratica. Ma quegli non intende la storia, se la vuole tutto d’un colpo compiuta nell’intero suo processo, in possesso degli strumenti che il corso dei secoli appunto verrà rivelando ed offrendo, ed ancora troppe volte pericolosi ad usarsi all’inizio dell’esperienza nuova.</p><p>Ma il Cristianesimo ha amato l’uomo ed ha voluto vederne svolgere, nella garanzia dell’ordine, piena e buona la vita, sempre. L’ha amato questo povero uomo tante volte disperato per la sua insaziabile sete d’infinito, per l’insufficienza della sua vita limitata e gli ha dischiuso per questo, come meta suprema, la esperienza della legge liberatrice e della comunione con il Dio trascendente, il Dio buono.</p><p>Oh, noi sappiamo bene di non aver perduto nulla! Come sentiamo fluire in noi ricca e potente la vita nell’amore rinnovato sempre di tutte le cose buone!</p><p>Nel nostro amore puro nulla ci è stato tolto; la rinunzia è il dono che ci fu fatto. Per quella via soltanto noi troviamo la libertà, libertà vera ed umana che respinge perennemente la tentazione del nulla e ritrova se stessa e si possiede e si esalta nella gioia.</p><p>Il nostro cammino è dall’interno; altre libertà non possiamo capire, se questa prima e fondamentale non sia stata conquistata. Il Cristianesimo, che per duemila anni ha servito l’umanità, richiamando con forza e costanza incomparabili al vero ed al bene, indicando decisamente all’uomo le cose più grandi di lui e che egli ha da fare sue, si appresta ora ad operare per rendere affinati e pronti gli strumenti della libertà politica, perché anche per essi rifluisca più piena la vita.</p><p>Ma, nell’atto stesso che ci indica il nuovo dovere, propone ancora la vecchia meta di sempre, perché il nuovo dovere non sia ingiustificato ed inutile. Perciò la nostra libertà resta saldamente ancorata a quella verità, con cui Cristo ci ha liberati.</p><p><span id="mention-99" class="mention person" about="AldoMoro">Aldo Moro</span></p><h3>Forma e sostanza</h3><p><em>Moro condivide la tesi crociana del fascismo come una parentesi nella storia politica dell’Italia ma di esso stigmatizza l’impatto e i duraturi effetti nelle coscienze, entro una più vasta crisi della condotta morale e civile degli uomini. L’articolo è pubblicato in «La Rassegna», II, 1944, n. 26, 29 giugno, p. 1.</em></p><p>In una recente dichiarazione ai giornali Benedetto Croce ha affermato che il fascismo non è che una parentesi nella storia d’Italia e che i suoi effetti sul popolo sono soltanto superficiali. «Il fascismo – Egli ha detto – non era un modo di vita, o un insieme d’idee che potesse cambiare i processi di pensiero della nazione. Il fascismo non era altro che uniformi, parate, saluti e canti. Nessuno ne era stato ingannato. I suoi effetti vanno già scomparendo»<sup><a href="#footnote-301" id="footnote-ref-301">[300]</a></sup>. </p><p>Questa precisazione viene, per un verso, certamente opportuna nella sua verità che ogni osservatore onesto e di buon senso non potrà non riconoscere e che l’eccezionale autorità del filosofo e dello storico, in Italia e fuori d’Italia, consacra in modo definitivo. Giunge opportuna per scagionare, di fronte ad un mondo talvolta assai diffidente e niente affatto sereno nel giudizio che dà di noi, delle nostre colpe, le quali si rivelano piuttosto come il peso di un destino non amichevole e chiedono perciò un fraterno aiuto per sollevare più che una severa condanna. Giunge opportuna, per dare fiducia e vigore all’Italia nella sua ripresa spirituale e politica, la quale ha da essere un normale processo di riassestamento e di ricostruzione del molto che fu, in ogni ordine, distrutto e non un difficile e misterioso purificarsi del peso di un peccato oscuro e vergognoso, un purificarsi al quale manchi la fiducia di giungere alla meta desiderata.</p><p>Il fascismo, contrariamente al suo dichiarato intento, non ha mai inciso nel costume, non ha deviato le correnti tradizionali e stabili delle idee e dei modi di vita, non ha spenta l’idea madre della dignità dell’uomo e della sua libertà spirituale e politica, non ha durevolmente introdotto abiti di violenza (ché anzi in tutta la sua azione di governo fu temperato dalla decisa reazione della grandissima umanità del popolo italiano), non è riuscito a far prendere sul serio la sua mistica politica né a far passare per buona la nazione come tutto dell’uomo e definitivo valore nella storia e tanto meno il mito razziale del sangue.</p><p>Tutto questo confuso tramestio di idee che una facile scienza vanamente tentava di dommatizzare, tutto questo tracciare strade per gli sviluppi della nostra vita nel mondo, restarono sempre cose esterne e lontane da noi. Oggi, a distanza di pochi mesi, ancor più ci stupiamo che esse abbiano potuto essere sostenute e dominare, con avida ingiusta pretesa, ogni manifestazione di pensiero e di vita.</p><p>Tolto l’incubo delle rigide sbarre impedienti il ritmo pulsante del pensiero e del vero nostro amore alla vita, ciascuno riconsacra le vecchie mete personali perseguite fino a ieri nel segreto come la sola e vera ragione di vivere e, uscendo dalla solitudine cui si sentì condannato, conferisce con fiducia il proprio valore umano alla vita sociale, ormai aperta ad accoglierlo. Siffatti rispetto e fiducia per tutte le esperienze umane, quali esse siano, tutte degne di porsi e di valere per forza di libero convincimento, costituiscono le caratteristiche della democrazia. E l’Italia, rimossa la maschera, si è ritrovata democratica senza sforzo e si appresta a svolgere così la libera vita, che restò sotterranea negli anni oscuri, sotto le apparenze mendaci, e ne assicura oggi la rinascita.</p><p>Ma per un altro verso l’affermazione di Benedetto Croce risulta non del tutto esatta, o, per dir meglio, eccessivamente ottimistica.</p><p>Perché quel rigoglio di forme senza sostanza, quel dominio incontrastato della più insignificante rettorica, quella falsa mistica che poneva il velo su una concezione materialistica della vita e consacrava come un giudizio del dio razziale e nazionale ogni successo della potenza, quell’esaurirsi progressivo del valore umano nelle forme sue proprie, sono i segni certi di un diminuito e quasi spento vigore della vita dello spirito; di una abdicazione dell’umanità dai suoi coraggiosi ed impegnativi ideali in una sostanziale pigrizia e miseria, che solo anime ingenue potevano e possono ancora far apparire come eroica dedizione al tutto sociale; di uno stanco affidamento della propria vita senza forze e senza mete all’autorità del più forte.</p><p>E questa non è colpa dell’Italia, ma del mondo. È la malattia del nostro secolo, il quale appare tormentato da una crisi che è, prima che economica e politica, spirituale ed umana. È questa crisi che tutti oggi dobbiamo risolvere, che la sorte delle armi di per se stessa ed i conflitti di abilità politica non valgono a rimuovere. È richiesto invece, ed è la sola cosa efficace, un ardore rinnovato e concorde degli spiriti, tanto che, rimossa la inespressiva etichetta fascista, il vuoto di una vita stanca, solitaria, inumana venga colmato e dissipata l’amarezza del vecchio egoismo nella rinnovata gioia di vivere a servizio dell’umanità.</p><p>Mr.</p><h3>Motivi sociali</h3><p><em>In un articolo pubblicato in «Pensiero e Vita», I, 1944, n. 4, 1° luglio, p. 1,</em> <em>Moro precisa che la carità e la giustizia sociale dovranno orientare l’impegno dei cristiani nella ricostruzione. </em></p><p>Oggi il problema dell’uomo è impostato come problema sociale e la nostra attenzione converge naturalmente verso il tema dei rapporti. La incessante ricerca, che ha sempre affaticato e sempre affaticherà il nostro spirito, intorno all’uomo ed alle ragioni della sua vita, lasciati un po’ in ombra gli aspetti più squisitamente personali del problema, si volge ora con una concentrazione talvolta persino esasperata, a guardare il momento sociale della nostra umanità. Una guerra, se non esclusivamente, certamente ideologica, una guerra impostata sulla ricerca di una idea sociale che salvi l’uomo nella integrità dei suoi valori, una guerra cioè con impliciti fermenti di vere e serie rivoluzioni, deve fare accorti noi, attori responsabili del dramma, della grave esigenza che questa civiltà sconvolta propone al nostro spirito.</p><p>Noi dobbiamo trovare il modo di legare alla nostra altre vite, senza perderci. Abbiamo da ricercare nel nostro profondo io le ragioni di questo impetuoso allargarsi della nostra visione del mondo e perciò dei nostri vitali interessi, tanto che società ed uomo si trovino su di una linea di continuità ideale, in un circolo perenne che moltiplichi l’esperienza umana, senza negarla mai.</p><p>Questa è nostra responsabilità e richiede le più raffinate energie dello spirito, che si riconosca nella generosità propria della sua natura e si svolga con coraggio per questa via che conduce alla meta della perfezione umana. In questo senso veramente il problema sociale si risolve in un problema individuale e morale e nessuna via conduce a costruire la società, a renderla salda a piena di valore, se non passi per l’uomo e non ne riproduca, nel più vasto ambiente, la personale vibrazione generosa.</p><p>Così per il cristiano il problema della società si riduce alla instaurazione della fraternità che Cristo pose come sintesi della legge e contrassegno della fedeltà al suo ideale, e si volge alla carità come sola efficace determinante. E la carità verso il prossimo, la quale traduce la carità verso Dio e risponde a quella stessa di Dio per gli uomini, è la sicura garanzia che la società così generata sia a servizio dell’uomo. Una società, percorsa dal soffio impetuoso della carità, non può che essere differenziata, personale, viva, umanissima. Essa non può tramutarsi in un dio diverso da Quello che conosciamo e nel Quale non ci sentiamo perduti, ma vivificati, perché così negherebbe il complesso sentimento di carità da cui nasce.</p><p>Oggi è richiesto al cristiano di rendere operoso il fermento della sua carità, per operare una rivoluzione – la nostra finalmente – nel mondo. Egli ha da mostrare, vivendo, assai più che proclamando freddamente la verità in cui crediamo, che è possibile essere uomini vivendo in società, anzi che non è altrimenti possibile essere uomini che vivendo in società. Egli ha da mostrare che una giustizia sociale non può nascere che dalla carità e che anzi la carità si traduce necessariamente nella giustizia, per sfuggire alla tentazione di non essere, per garantirsi nella sua perpetua generosità. Il cristiano dev’essere così idealista, da credere sempre e solo nella forza della carità; così realista, da volere con tutte le sue energie la giustizia ed il gioco delle forze politiche che la determina.</p><p>E perché egli non dimentichi l’imperativo della carità ed il significato cristiano ed umano di ogni vita sociale, dalla famiglia allo Stato, ha da immergersi totalmente nella liberale ed umana esperienza sociale della Chiesa, dove ogni società che gli uomini abbiano creata si ritrova sublimata, e dove il vincolo da uomo ad uomo è consolidato nella realtà del Corpo Mistico, di cui Cristo è il Capo ed il vivificatore.</p><h3>Coscienza unitaria internazionale</h3><p><em>In un articolo pubblicato in «La Rassegna», II, 1944, n. 27, 6 luglio, p. 2 Moro spiega come la migliore garanzia di un futuro pacifico per la realtà internazionale, quale comunità viva e vitale di popoli, sia la possibilità di una salda intesa attorno ai principi democratici tra le ideologie del liberalismo e del socialismo. </em></p><p>Molti problemi ha impostato la recentissima letteratura politica sulla organizzazione della comunità internazionale.</p><p>Sono stati trattati soprattutto gli aspetti della possibilità ideale del costituirsi di un vincolo organico degli Stati fondato sulla comune aspirazione alla pace ed alla giustizia fra i popoli, e della natura propria di questo legame che si ritiene ormai debba essere sottratto alle capricciose libertà dei singoli membri e assicurato con una forza adeguata a farne valere le esigenze. Da molte parti infine si è rilevato essere inutile architettare piani giuridici e politici di organizzazione, se gli spiriti non siano seriamente preparati alla più larga unità della famiglia umana ed al freno, in conseguenza, degli esasperati e pericolosi nazionalismi.</p><p>Noi certo siamo d’accordo intorno alla inderogabilità di questa preparazione remota per l’avvento di un mondo di pace, fondato sui postulati di unità della comune coscienza cristiana dei popoli, ma riteniamo che essa vada integrata mediante un’attenta considerazione del gioco delle correnti politiche, le quali lottano, ed anzi debbono lottare, nel mondo democratico dei singoli Stati.</p><p>Sarebbe ingenuo infatti pensare che una comunità di Stati possa crearsi senza tener conto degli inevitabili riflessi del faticoso lavoro di composizione in unità dei singoli popoli, il quale si conclude quando le idee politiche dominanti, vittoriose nell’agone democratico, si cristallizzano in un ordinamento giuridico che appare definitivo.</p><p>In realtà la comunità internazionale non può scaturire soltanto da aridi trattati pattuiti tra gli Stati sovrani, né può nascere dal fluido desiderio di solidarietà universale degli uomini.</p><p>C’è invece una fase politica in senso stretto, la quale sorpassa, utilizzandole, le forze del sentimento e del convincimento e prepara immediatamente la creazione giuridica della comunità degli Stati.</p><p>Ciò vuol dire che questo supremo avanzamento verso il più compiuto ordine della comunità umana non è senza una libera lotta di idee, dalla quale emerga l’idea unificatrice che sia consacrata almeno dal consenso di maggioranze qualificate.</p><p>Noi non sapremmo ora definire quali possano essere le forme espressive del conflitto e della sua democratica soluzione, ma pensiamo che il mondo non potrà comporsi in una unità organica internazionale, prescindendo dalle forze ideologiche imperanti nei singoli Stati, le quali certo non accetterebbero di negarsi sul piano internazionale dove ha da esser trovato per esse un punto comune d’incontro.</p><p>A prima vista l’esame delle dominanti ideologie sembra manifestare divergenze incomponibili nell’attuale duplice orientamento politico del mondo verso le democrazie capitalistiche da un lato, verso quelle sociali dall’altro.</p><p>Ed il dissidio parve in effetti insanabile per lungo tempo, fin quando non cominciò a delinearsi una vivace tendenza del bolscevismo verso strutture politiche a fondamento democratico, ed un tale orientamento, sotto la pressione delle assorbenti esigenze della politica di guerra, non cominciò ad avere credito nelle stesse nazioni capitalistiche.</p><p>La vicenda storica veniva dunque offrendo l’opportunità di saldare in una comune direttiva le due, in apparenza diverse, eredità della Rivoluzione Francese, quella democratica in senso stretto e l’altra socialistica, che della prima era in fondo uno svolgimento coerente, ma di tale risoluta coerenza da sembrare abnorme.</p><p>Ed in effetti il vigore con il quale il postulato democratico veniva tradotto nei termini delle esigenze economiche, implicando profonde rivoluzioni strutturali nell’assetto dello Stato e talune gravi compressioni della tradizionale libertà individuale, sembrò prendere altra via e risolversi in una decisa antitesi alla premessa.</p><p>Così si spiegano le diffidenze di ieri e ancora di oggi, talvolta esasperate da una cieca incomprensione la quale impedisce di vedere il comune anelito verso un’umanità migliore e più giusta, sia pure tragicamente deformato dalle penose esperienze della creazione del nuovo sistema economico politico.</p><p>Oggi il punto di raccordo tra i due sistemi sembra trovato nella formula di piena e fiduciosa alleanza che lega il capitalismo anglo-americano al comunismo russo e sembra avere, d’altra parte, sempre più vivaci espressioni nell’interessante esperienza etico-politica che si viene svolgendo in Italia.</p><p>La possibilità di una salda intesa ideologica tra i popoli, come premessa della creazione di una comunità degli Stati viva e vitale, sono riposte nello svolgimento e nella felice conclusione di questi decisivi esperimenti d’intesa fra quelle che parvero ideologie destinate ad una lotta senza quartiere.</p><p>Quel che si dice intorno alla necessità che la futura organizzazione degli Stati si accentri intorno all’America, all’Inghilterra e alla Russia ha un contenuto profondamente vero, non tanto perché sono queste le tre grandi potenze vincitrici della guerra, quanto perché esse esprimono l’unità e la reciproca compenetrazione delle idee liberali e sociali dominanti in questa alba di nuova civiltà.</p><p>Le speranze di una pace duratura nel mondo sono fondate, a nostro avviso, sulla saldezza di questa intesa tra i popoli, la quale d’altra parte potrà sussistere ed essere feconda a patto che si renda cosciente della sua rispondenza alla idea cristiana, che è l’idea della grande civiltà occidentale, e si ponga, per ciò, in accordo col dominante sentimento dei popoli.</p><p>Mr.</p><h3>Uomini di pace</h3><p><em>Moro ritiene che la più efficace difesa della Chiesa cattolica dagli attacchi polemici sia un più serio e motivato impegno dei credenti per la pace. L’articolo è pubblicato in «Pensiero e Vita», anno I, 1944, n. 7, 22 luglio, p. 1. </em></p><p>Aspre posizioni polemiche si rinnovano oggi in Italia contro il Cristianesimo e la Chiesa Cattolica in particolare. Con il vecchio livore, impotente anche solo a intaccare questa stupenda realtà religiosa e morale fiorente di un perpetuo vigore di giovinezza, con il vecchio malanimo esasperato da alcuni anni di forzato silenzio, la lotta riprende oggi violenta ed assurda.</p><p>Assurda per la inattingibilità del bersaglio, collocato troppo in alto e difeso dalla forza di duemila anni di storia, dalla sapienza e dall’equilibrio delle generazioni che una Grazia sostiene con un’azione certissima nel suo svolgersi misterioso. Assurda per la innegabile grandezza (valutabile da un onesto osservatore anche su di un piano puramente umano) del contributo dato dalla Chiesa Cattolica al processo civile del mondo; per la strana vicenda ricorrente dell’attacco portato per un gusto malsano di distruzione contro quello che è vero ed è bene. Il mistero del male, e perciò della negazione, della incomprensione, dell’odio, si presenta così ancora e ci turba.</p><p>Ma noi non vogliamo limitarci a registrare assurdità e cattiverie; vogliamo essere tanto forti, sereni, coscienti delle nostre responsabilità, da fare dinanzi all’ostilità rinnovata il nostro esame di coscienza, un esame di coscienza severo.</p><p>Perché noi siamo «parte», la più cosciente, responsabile, attiva, di un «tutto», la Chiesa, che lasciamo giudicare con lo stesso giudizio che cade personalmente su di noi. Noi rispondiamo, perché ci fu data maggiore e migliore possibilità di capire, per i molti battezzati senza fede, che disconoscono la comunità della Chiesa e se ne sentono estranei. Rispondiamo per loro, se, com’è vero talvolta purtroppo, la loro ribellione è in qualche modo giustificata dalla nostra tiepidezza inerte, dalla nostra insensibilità spirituale, dalle lacune della nostra cultura le quali si risolvono nella incomprensione del dogma, dalla mancanza in noi di quel sano spirito rivoluzionario che impedisce di quietarsi nella posizione conquistata e cerca una nuova rivelazione di luce per una vita perennemente rinnovata.</p><p>Noi cioè impegniamo la Chiesa. Se ci brucia davvero l’accusa aspra di oscurantismo, di illibertà, di vitalità ormai esaurita, sta a noi d’impedirla nel solo modo veramente efficace, l’azione che sia luminosa di verità, ardente di carità, vibrante di vita, in accordo costante con le svariate e mutevoli esigenze dei tempi, che noi possiamo e dobbiamo capire. Noi dobbiamo fare una rivoluzione interiore, raccolta, modesta, semplice nelle forme, ma radicale e travolgente, la rivoluzione della comprensione e dell’amore. Lo sappiamo sì che queste rivoluzioni senza chiasso e tutte sostanza (una sostanza nutrita di dolore) si fanno con fatica, ma noi certo non viviamo per divertirci, anche ammesso che per qualcuno la vita possa essere un giuoco senza impegni seri.</p><p>Malgrado tutto questo, certo noi continuiamo a soffrire della ostilità, cui noi stessi, per debolezza, abbiamo dato causa e vorremmo vedere una volta ristabiliti i valori e la verità ed il bene riconosciuti come tali e la menzogna del male svelata e condannata. E sappiamo infatti che il buon grano, un giorno, sarà raccolto, esso solo, nei granai preparati dal Padre.</p><p>Ma intanto perché non vorremmo sperare che quel giorno non abbia più zizzania da separare dal grano e che il bene abbia avuto invece una vittoria definitiva? Perché non vorremmo credere all’ampio respiro dell’anima, la grande anima universale della Chiesa, la quale abbraccia, al di là delle discriminazioni formali cui, per difetto di sensibilità e di carità, noi inchiniamo, tanta umanità che pare smarrita e definitivamente perduta? Umanità fedele al di là delle sue stesse parole.</p><p>Ecco, noi vogliamo essere, fino all’estremo delle nostre possibilità, uomini di pace. Al di là delle mille penose divisioni, al di là delle aperte e larvate ostilità, noi vogliamo conservare una parte della nostra vita, la più pura, che sappia capire ed accogliere tutti, perché lo spregiato ideale dell’«unum ovile» e dell’«unus pastor», ideale cui la nostra umanità non può rinunziare, conforti già ora la nostra vita nella, sia pur parziale, realizzazione della nostra carità.</p><h3>Problemi dell’università italiana</h3><p><em>In un articolo pubblicato in «La Rassegna», II, 1944, n. 31, 3 agosto, p. 2 Moro mette in luce le esigenze, i compiti e le prospettive dell’Università alla ripresa della vita democratica.  </em></p><p>Tra i problemi che s’impongono alla nostra attenzione in questo momento, particolarmente importante, è quello dell’Università.</p><p>Oggi dunque anche l’Università è da ricostruire ed essa pure, prima che nel suo meccanismo burocratico e nell’andamento normale della vita accademica, che son tuttavia cose importantissime, nello spirito, perché siano, insegnamento e studio, missione umana e servizio sociale.</p><p>La libertà universitaria</p><p>Il primo problema è evidentemente quello della libertà. Senza libertà non c’è vita e non c’è cultura. L’Università, lo sappiamo, ha molto sofferto dei freni che le sono stati posti, del controllo vessatorio delle idee, costrette, per poter ancora in qualche modo comparire, a velarsi ed impoverirsi, e dei limiti sempre più ristretti delle autonomie universitarie. Ora bisogna che circoli per l’Università un’aria nuova e si aprano alla vita dello studente più vasti orizzonti. Così la libera scelta della facoltà, una volta ripristinato il liceo classico, che prepara per la sua larghezza di visione ad ogni studio; l’attenta e responsabile determinazione di indirizzi particolari di studio conformi alle peculiari esigenze di ciascuno; l’autonoma posizione dei professori di fronte ai programmi ed ai testi; la rivalutazione delle libere docenze; un metodo eminentemente critico e spassionato di ricerca che abitui lo studente a dare di fronte ad ogni problema un suo punto di vista indipendente; il contatto, cordiale, umano e libero dalla esteriore e vuota distanza gerarchica, tra professori e studenti; il fiorire non coartato di istituzioni parauniversitarie, preoccupate di salvare l’originalità del lavoro di studio e di formazione di ogni studente.</p><p>Tutto questo è da fare ed è, sia ben chiaro, conquista morale. Perché è molto facile che la libertà sia intesa, per chi insegna come per chi impara, quale licenza; facoltà di fare a proprio piacere e perciò di non fare, di far poco, di far male. Oseremmo dire che l’unica libertà veramente riconosciuta e favorita dal fascismo nelle Università, fu quella di non fare punto il proprio dovere. E dove a questo dilagare di arbitrii capricciosi non ha posto freno la coscienza morale dei più degni tra i professori e gli studenti, il più delle volte, si può esser certi, malgrado il regime rigorosamente autoritario, nessun provvedimento fu preso per restaurare, con la compressione della falsa, la vera, perché etica libertà.</p><p>Ora è bene che tutti sappiano che, se l’Università italiana vuole rivivere e tornare degna delle sue tradizioni, occorre che insieme siano rimossi i freni posti alla umana libertà di professori e studenti, libertà di pensiero, di parola e negli indirizzi di studio, e siano posti freni giuridici, poiché quelli morali non valgono, alla sola libertà riconosciuta dal fascismo, quella dell’incompetenza, del disordine, della irresponsabilità. L’Università italiana deve tornare ad avere una linea diritta, onesta e severa; in essa si deve studiare molto e bene, con metodo che non soffochi la libertà, con libertà che non escluda il rigore della ricerca scientifica, con senso di responsabilità che faccia appello alle migliori risorse dello spirito di professori e studenti, per raggiungere il fine dello studio migliore e più fecondo con il massimo apporto personale di questi ultimi. Solo a questo patto la libertà universitaria potrà ridiventare anche gioiosa e risorgere, dalla mortificazione cui fu anch’esso, come tante cose nostre, condannato, lo spirito goliardico, perché, dove non c’è piena serenità di spirito per un compito umano interamente assolto, non c’è vera spensieratezza né gioia che sappia contenersi in limiti di signorilità.</p><p>Su di un altro punto fondamentale sembra non vi siano idee abbastanza chiare nei professori e negli studenti. C’è da ricreare una coscienza del significato umano e sociale dell’insegnamento e dello studio. Questa è crisi in verità non soltanto del mondo Universitario, ma pure di ogni lavoro nella nostra vita nazionale. L’accentuarsi dell’individualismo sfrenato e del senso chiuso ed oscuro della vita, che è conseguenza fatale di ogni totalitarismo, ha condotto un po’ tutti gli italiani a guardare il loro lavoro come ristretto e vuoto, mero strumento di guadagno, senza vita, senza umanità, senza gioia. Conseguenza fatale di questo stato d’animo la evasione, attuata volentieri ogni volta che fosse possibile, un certo modo duro ed esterno di lavorare senza anima di amore, senza convinzione, senza letizia, il senso della inutilità della propria fatica per la storia umana, lo spirito avido di guadagno. C’è dovunque da rieducare il nostro popolo, e prima di tutto l’Università, perché contribuisca essa stessa a quest’opera di redenzione, al senso gioioso e pieno della vita, all’amore del lavoro come fatica lietamente accettata, insostituibile compito umano, contributo di opere dato per soddisfare i bisogni degli uomini con i quali siamo fraternamente solidali. Tale è appunto l’insegnamento e tale lo studio; contributo il primo alla creazione delle competenze necessarie a servire la vita in tutte le sue esigenze ed educazione dell’uomo di cultura; acquisto il secondo della tecnica indispensabile per aiutare gli uomini, perché essi possano vivere e vivere bene. Ciò permette di superare ogni egoismo ed ogni vuotezza nel lavoro universitario, che può tornare così ad essere pieno di vita e di gioia.</p><p>Umanità e vita</p><p>La soluzione di questo problema è impossibile però, senza affrontarne un altro che è, a nostro parere, quello fondamentale dell’Università italiana oggi; il problema cioè dell’umanità della scienza e perciò del raccordo tra Università e vita. Il fascismo questo problema aveva pure sentito, ma aveva dato opera a risolverlo nel solito modo esteriore. Anzi forse il problema è accentuato appunto dal fatto che, per sfuggire alla presa dei dominatori del pensiero, la scienza dell’Università si andava facendo sempre più scienza nel senso deteriore della parola, arida, nuda, sterile, senza più riferimenti alla vita né capacità di dominarla. Sarà stato questo certo un rimedio di fronte al male ora denunciato, ma non si può disconoscere che esso abbia fatalmente generato una più grave crisi, quella dell’inumanità della scienza e della Università, contribuendo a determinare l’allontanamento spirituale da quest’ultima di masse sempre più rilevanti di studenti, i quali hanno cercato altrove – il più delle volte purtroppo invano – la soluzione dei problemi umani e politici che si imponevano ad esse con decisione ed urgenza sempre maggiori. Perché come si può pensare che un giovane a venti anni, quando la vita gli si scopre ricca di infinite possibilità e con interrogativi incalzanti, quando ha da trovare il senso stesso del suo esistere, quando tutto il mondo della sua fanciullezza guidata cade inutile davanti a lui ed ha bisogno di essere riconquistato, rinunzi placidamente a far servire l’ambiente naturale della sua formazione per risolvere i problemi della sua vita ed a far proseguire la scuola nella vita coerentemente? Occorre dunque rendere la scienza umana ed umano lo studio. E ciò vuol dire fare, ci si perdoni l’espressione, tutta la vita del giovane sapiente di quella saggezza appunto della vita che si nutre di idee e le alimenta e rinvigorisce nell’azione.</p><p>Noi crediamo perciò che l’Università abbia da assumere, più accentuatamente nelle facoltà di lettere e scienze morali, ma pure in quelle strettamente scientifiche, compiti veramente culturali e protendersi nella vita incessantemente. Questo è problema che riguarda certo non solo l’andamento della vita accademica, ma lo stesso indirizzo del pensiero italiano, il metodo cioè della scienza. Noi non possiamo certo risolverlo qui e ci permettiamo perciò solo di segnalare l’esigenza, aggiungendo che in gran parte la lacuna può essere colmata senza sforzo, solo che si abbia più vivo e umano contatto tra professori e studenti e agli uni ed agli altri siano chiari il significato del posto che essi hanno nella vita, i compiti umani della scienza, le esigenze che l’Università deve soddisfare.</p><p>Questo significa – c’è appena bisogno di avvertirlo – rendere politica senza sforzi l’Università. Se la politica è umanità, com’è certamente, lo studente che abbia avuto nell’Università formazione umana, sarà in condizione di sentire e rivivere l’esperienza politica non in un arido tecnicismo, ma in un afflato di umanità. E politico sarà lo studente non solo in quella concreta attività, ma nel suo essere umano e sociale, nel partecipare, in una parola, a tutte le esperienze, nelle quali egli dà il suo insostituibile contributo di pensiero e di azione alla vita della sua Patria.</p><p>Mr.</p><h3>Apologetica dell’amore</h3><p><em>Per Moro i cattolici devono cimentarsi nella ricostruzione della civiltà dopo la guerra dando prova, attraverso opere tangibili, della loro fede e carità. Lo scrive in un articolo pubblicato in «Pensiero e Vita», I, 1944, n. 9, 5 agosto 1944, p. 1.</em></p><p>Oggi ci vengono domandate le prove del nostro diritto di esistere e di assolvere una funzione nel mondo della civiltà. Una umanità incredula per assurda dissipazione delle energie dello spirito, una umanità, che s’illude di poter vivere senza nessuna fede, né la vecchia, considerata esaurita, né la nuova, che non è nata ancora e forse non nascerà mai, ci domanda una apologetica.</p><p>Nessun tipo mai fu, più di questo, esigente nella richiesta e insieme affatto disposto a lasciarsi persuadere o anche solo ad ascoltare l’argomentazione probatoria. Perché, dove non vi è esigenza del divino con il suo implacabile impegno o dove essa si affievolisce e vela nel comodo compromesso che chiede poco o nulla alla vita, la prova si esteriorizza e vuota di significato.</p><p>La stessa pressante richiesta cela la insensibilità e prepara il fallimento di ogni tentativo di interiorizzare questa umanità, pur provata da tanto dolore.</p><p>Questa sfiducia, ch’è diffusa in tanti, specie nei giovani, intorno alla possibilità di far trionfare in una libera opera di apostolato una fede storica, un domma, un rito, quando è già difficile comunicare anche solo una umana esperienza morale, pone ostacoli gravi alla nostra azione.</p><p>Tra la freddezza di un mondo, che non ascolta le tante significative voci della vita, noi cattolici perdiamo spesso la fiducia nella nostra apologetica.</p><p>E ci pare allora che il nostro compito sia esaurito e non ci resti che rinchiuderci nella nostra pace, lasciando che il mondo vada per la sua strada. È l’esaurirsi dello spirito apostolico che è tutto il cristianesimo, l’impotenza del lievito a fermentare la massa.</p><p>Noi vogliamo per un momento guardare il nostro tempo così com’è, accettarne, finché non possa essere mutata (e non è questo pure nostro lavoro?), la insensibilità spirituale e religiosa e la fiacchezza scoraggiata degli stessi cristiani. Ma non abbiamo noi dimenticato la prima e più efficace apologetica, quella stessa con la quale il cristianesimo ha iniziato la sua decisiva esperienza nel mondo? La prima apologetica della divinità del Cristo, la più semplice, la più persuasiva, fu il suo amore operante nella forma del miracolo. Il quale in Cristo non fu mai spettacolare, esteriore, di mera curiosità o di potenza. La potenza fu posta a servizio dell’amore; il meraviglioso nelle origini cristiane fu la meraviglia dell’amore. Ed era la rivelazione di un Dio nuovo, ch’è carità; di una nuova legge, ch’è legge di carità.</p><p>La nostra apologetica oggi, in un mondo tornato incredulo, come quello di cui Cristo dissipò la sdegnosa freddezza, non può che essere l’apologetica dell’amore e cioè delle opere.</p><p>La nostra fede che fu sempre operosa, ha da esserlo oggi più che mai. Questa è la insostituibile pietra di paragone della sua verità e validità storica. Con questo fermento oggi entriamo nel mondo, per portarvi la nostra verità, pur rispettosi di ogni altra che dagli uomini in buona fede sia creduta. Divina verità, vissuta silenziosamente nell’umile lavoro quotidiano, che ha da acquistare per noi un valore immenso come nostro contributo alla vita del tempo, incremento, in questa, dell’eterno; esercizio di quella carità, contrassegno dei veri cristiani, la quale si manifesta così quale sostanza continua del nostro essere e lievito insostituibile di vita sociale.</p><p>Noi non possiamo pensare l’opera di ricostruzione altrimenti che in termini di un rinnovamento ed approfondimento di carità; e perciò di una rivalutazione, umana e cristiana, di ogni lavoro professionale, che intessa in tutte le vicende vincoli di amore e perciò superindividuali, generosi, pieni di slancio verso il divino.</p><p>Facciamo forza alla storia, quando proclamiamo che, se poté esservi alcuno più vigoroso, nell’affermare solidarietà umane, nessuno però seppe vivere più intensamente del Cristianesimo l’esperienza storica della carità? Non ci pare e possiamo darne di più la ragione. Questa esperienza fu ed è alla luce di una fede ed essa ha perciò in se stessa quella più compiuta apologetica della fede storica, del domma e del rito, che ci parve dolorosamente mancare.</p><p>Non ci resta che essere coerenti al nostro vecchio modo di essere, farci uomini di carità nel tempo in cui l’odio continua a dividere.</p><p>E se l’amore è umile, rispettoso servizio dell’uomo, se ne vuole salda ed integra in ogni caso la vita, questa nostra esperienza è la sola vera democrazia.</p><p>Vivente d’interiorità e sdegnosa di forme che la mutino in nuova rettorica offensiva. Assicurata contro ogni ripresa tirannica dall’amore di Dio, amando il Quale si ama veramente e costantemente l’uomo.</p><h3>Prospettive</h3><p><em>In un articolo pubblicato in «La Rassegna», II, 1944, n. 32, 10 agosto, p. 1 Moro traccia un bilancio del percorso compiuto dall’Italia dopo la caduta del fascismo e richiama, al di là dei tanti elementi di pessimismo, a una più matura consapevolezza delle responsabilità di ogni cittadino nel nuovo scenario civile e politico. </em></p><p>Ad un anno quasi di distanza dalla conclusione dell’armistizio, il quale segna l’inizio della vita democratica in Italia, è opportuno volgersi indietro per una serena, onesta e pur severa valutazione.</p><p>Abbiamo da giudicare uomini e cose, senza trascurare le nostre personali responsabilità, positive e negative, per correggere quel che vi fu in tutti di falso, unilaterale, ingiusto, inopportuno ed avviare, alla luce dell’esperienza passata, verso un domani migliore.</p><p>Perché questo tempo della vita italiana, per tanti aspetti terribilmente grave e confuso, quale non fu mai nel corso della nostra storia, è stato costruito dagli uomini; dagli italiani in grande parte, insomma da noi, che pure restiamo troppe volte dinanzi ad esso scontenti e severi, senza pensare che in qualche modo tutti l’abbiamo voluto, così come è stato e pesa su noi ancora come prova manifesta d’impreparazione politica e spirituale del popolo italiano.</p><p>La caduta del fascismo, maturata nella coscienza degli italiani, ha lasciato le masse indifferenti, disorientate, confuse.</p><p>Senza chiari propositi di azione, senza una volontà vigorosa d’intervenire e di controllare, sotto la pressione di una sconfitta apportatrice di rovine e di un marasma economico, politico e spirituale di eccezionale gravità, il popolo italiano, dopo qualche curiosità, dopo qualche timido tentativo di pensare, di parlare, di volere, è ritornato in casa ed ha lasciato fare.</p><p>Ciascuno ha ripreso una libertà di azione non dissimile da quella fruita negli anni di tirannide; libertà nel proprio intimo mondo, ricco o povero, buono o cattivo che sia, libertà garantita dalla impotenza del potere politico a tiranneggiare fino in fondo le anime.</p><p>Ma è questa, c’è appena bisogno di notarlo, libertà ancora incompiuta e si risolve in un tradimento che prepara nuovi servaggi e lutti e rovine alla patria.</p><p>Tuttavia una giustificazione di questo stato d’animo di tiepidezza, d’indifferenza, di stanchezza dev’essere onestamente data. Ed è nella nuova rettorica incapace d’indicare fini alti e buoni di vita e di muovere spiriti assuefatti all’inerzia; nella incompetenza e grossolanità dei più fra i nuovi rappresentanti di correnti politiche; nella immensa difficoltà della ricostruzione; nella delicata situazione di politica estera, mentre la guerra dura e sono incerti gli sviluppi politici e spirituali del dopoguerra.</p><p>Tutto questo però non ci esime dal ricercare un rimedio in un richiamo di coraggio e di azione rivolto a tutti gli onesti, perché sia finalmente espresso il volto dell’Italia e questa, fatta accorta dalla lunga e tragica esperienza, sia veramente popolo. Quando gli onesti si siano mossi finalmente ed accordati in un punto d’intesa, quando predominino equilibrio e giustizia in ogni settore della vita nazionale, quando il mondo della cultura si sia fatto ed abbia fatto altri coscienti dei valori della storia e delle mete cui deve rivolgersi il moto di progresso, democrazia e libertà non saranno più, come oggi, vuote parole fastidiose, ma realtà umana comprensibile, accettevole e capace di muovere eroiche dedizioni.</p><p>Noi sappiamo che questo può avvenire perché crediamo nell’uomo, nella sua capacità di ricupero, nella forza invincibile delle energie morali, una volta deste e indirizzate all’altissimo fine. Noi dobbiamo volere che ciò avvenga, se non vogliamo finire come popolo – e perciò in definitiva anche come singoli – tra le rovine di un mondo che muore per prepotenza, egoismo e viltà.</p><p>Noi vogliamo essere invece presenti, in questo mondo nuovo che sorge a fatica, ma certissimamente.</p><p>Se ci lasciassimo scoraggiare dalle pessimistiche previsioni d’impotenza a dominare il corso rovinoso degli eventi, non saremmo all’altezza delle schiaccianti responsabilità del momento. Il nostro pessimismo sarebbe vuoto e distruttivo come un facile ottimismo accomodante e fatalistico.</p><p>Noi vogliamo invece conservare quel tanto di severa considerazione della realtà, e dei suoi incompiuti e faticosi svolgimenti verso la sua meta di bene, che ci consenta di agire con coraggiosa decisione, per fare tutto quello che da parte nostra sia possibile fare.</p><p>Agire, ove non sia possibile in senso strettamente politico, in modo umano e sociale, tenendo con onore il nostro posto di responsabilità nel mondo, iniziando con schietta semplicità quell’opera di ricostruzione, che sarà solida, se sarà intima, profonda, veramente buona.</p><p>Mr.</p><h3>Conclusione sui giovani</h3><p><em>Un’attenta e fiduciosa comprensione delle esigenze e delle potenzialità dei giovani è, per Moro, una priorità nell’opera di ricostruzione. Lo scrive in un articolo pubblicato in «Pensiero e Vita», I, 1944, n. 10, 12 agosto 1944, p. 1. </em></p><p>Non v’è chi non parli dei giovani oggi. Perché questo è tempo di rivoluzione e non può essere pensato senza un fermento di vita, il quale ci assicuri di un domani migliore del presente e ci conforti così della lunga e grave sofferenza. Senza i giovani non c’è domani; essi soltanto, con la loro fede, con il loro amore, con la loro speranza, ci ridonano la vita pura, buona, accettevole, disposta a conservarsi e crescere sopra se stessa in quei valori che la fanno grande.</p><p>Se vogliamo capire quel che noi siamo e qual è il nostro tempo, dobbiamo interrogare i giovani con discrezione rispettosa ed affettuosa che li lascia aprire a noi. Se vogliamo che la vita s’indirizzi verso alte mete umane, dobbiamo lavorare per i giovani e insieme con essi. Perché, se è vero che i giovani sono la vita, è pur vero che essi hanno tutto di noi e sono quali noi li abbiamo formati. Così le responsabilità degli educatori vanno di pari passo con quelle dei giovani e questa età non è meno formatrice di se medesima e del mondo che non sia piuttosto rivelatrice. Così la gioventù non è solo pienezza della vita, ma in un altro senso, certamente compatibile col primo, lieta e amorosa fatica per conquistarla.</p><p>* * *</p><p>I nostri giovani non sono tutti buoni né completamente buoni, certo. Un osservatore severo coglierebbe subito quegli aspetti negativi nella loro formazione, i quali giustificano quelle condanne che udiamo ripetere e la diffusa mancanza di fiducia nei loro confronti.</p><p>E chi può negare infatti che essi siano disorientati, senza alcun ideale cui accettino di votarsi con vero, saldo, semplice eroismo? Le lacune della cultura, della dirittura morale sono evidenti.</p><p>Il senso gioioso della vita si risolve troppo spesso in dissipazione, e cioè rinunzia al possesso della verità e ad assumere l’impegno decisivo e grave che essa propone ad una vita veramente illuminata.</p><p>L’ambiente familiare e quello della scuola per una disattenzione diffusa son decaduti di prestigio ed è impedita perciò, in una atmosfera di reciproca sfiducia, quella compenetrazione e quell’arricchimento degli spiriti, che fanno avanzare la giovinezza in una libertà responsabile e lieta.</p><p>Tutto questo è vero, dolorosamente vero: ma l’umana illazione di disinteresse e di sfiducia non è punto giustificata, in quanto non tien conto delle straordinarie energie dei giovani, i quali, quando pure siano dissipati e stanchi e assenti da ogni costruttivo travaglio morale, sono tuttavia sempre infinitamente generosi in un istintivo e, malgrado tutto, saldo possesso di verità, il quale loro consente, se non una realizzazione costante e diritta di valori, quelle parziali e discontinue attuazioni che vanno giudicate in se stesse con grande rispetto ed assicurano energiche riprese morali della giovinezza, cui basta dare occasione con un affetto illuminato e fiducioso.</p><p>Se pure i giovani avessero tutte le colpe, resterebbe ad essi la stupenda risorsa della loro giovinezza, la capacità di degnarsi che ogni giovane ha in qualche momento almeno sperimentato, il rifiuto di concezioni timide, chiuse, disperatamente egoistiche della vita, il senso vivo e inquieto del perenne problema incapace di ricevere soluzioni accomodanti e tranquille, tale perciò che apre le anime dei giovani all’attesa continua e inconfessata di una migliore e decisiva rivelazione.</p><p>Questa è la giovinezza di oggi (e forse di sempre) con le sue lacune e le sue risorse, soprattutto con il suo infinito residuo di bontà da realizzare, solo che tutte le possibilità generose di queste anime aperte in fondo ad ogni ardimento siano aiutate e rese veramente feconde e le discontinue affermazioni di valore raccordate nella coerenza di un sistema solido di esperienze morali.</p><p>* * *</p><p>Questo è, c’è appena bisogno di avvertirlo, compito dell’educazione, di quell’opera che comincia ai primi istanti della vita familiare e prosegue in ogni ordine di scuola, fino all’Università compresa; di quell’opera che tutti coloro i quali hanno comunque contatto con i giovani dovrebbero svolgere con attenzione grandissima. E qui il discorso, se volessimo anche solo accennare, si farebbe troppo lungo e magari inopportuno.</p><p>Basterà invece, pensiamo, richiamare ancora una volta a quello spirito di amore, di comprensione, di fiducia, di attesa che deve caratterizzare in ogni sua forma il rapporto educativo. Solo chi crede nei giovani, riuscirà ad educarli; solo chi ha il coraggio di chiedere loro cose grandi e buone, l’impegno di tutta la vita, ne conquista gli animi.</p><p>Fermarsi a considerare gli aspetti negativi è poco, terribilmente poco, amarezza infeconda e cattiva. Il punto di vista è sbagliato. Ai giovani, che sappiano restare tali, tutto può essere perdonato, perché essi amano.</p><h3>Ricostruzione</h3><p><em>Dopo la retorica e le falsificazioni del fascismo, Moro cerca di precisare in che modo vada inteso il concetto di patria nella nuova democrazia: non come un allettamento retorico ma come un impulso a esprimere in ogni momento della vita pubblica gli ideali di solidarietà e di giustizia sociale. L’articolo è pubblicato in «La Rassegna», II, 1944, n. 33, 15 agosto, p. 2.  </em></p><p>Si parla molto di ricostruzione oggi, ma le idee del popolo italiano su questo punto non sono abbastanza chiare. Noi siamo stati abituati per 20 anni a guardare ogni attività della nostra vita sotto il profilo della politica e poiché, al popolo italiano è stato dato di quest’ultima un falso concetto, ogni attività della vita quotidiana è diventata solenne come una cerimonia ufficiale ed ha perso, nel vuoto decoro esteriore, ogni senso umano. Per 20 anni abbiamo parlato di un servizio sociale che ogni uomo deve rendere, di una responsabilità patriottica da assolvere ed ogni momento della nostra vita ci è apparso come donato alla collettività, contributo alla sua vita, espressione, in una parola, di patriottismo.</p><p>C’è dunque un problema preliminare da risolvere e cioè che cosa debba intendersi per Patria, per collettività, per politica.</p><p>Ora noi siamo uomini e capaci perciò di capire ed amare veramente, con tutto lo slancio del nostro io, solo le cose che parlano al nostro cuore e destano la nostra umana sensibilità. Le cose non cambiano, se gli uomini, invece che isolati, sono considerati insieme. La vita sociale, se condotta secondo la sua verità (che è condizione perché possa apparire come di interesse per noi) non nega, ma moltiplica l’uomo. Noi parliamo allora senza timore di collettività, intendendola come un complesso di esperienze umane eguali alla nostra, un ritrovamento del nostro io negli altri, del nostro io che tanto più si possiede quanto più vada ripetuta, e sempre in modo originale, la sua umana appassionante vicenda in altri uomini. Così la Patria è totalità di esperienze umane e riflette nella sua grandezza e complessità quello che è il contenuto di ogni vita individuale. Proporci di amarla e di dare tutto per essa, non può voler dire altro che invitarci ad amare le cose che amiamo perché umane, non soltanto guardando a noi ma a tutti gli uomini che ci accompagnano passando dal nostro piccolo angolo al mondo che è grande se noi siamo grandi, ed è ricco di vita se è pieno della nostra vita e fa vibrare la nostra umanità. Solo a questo titolo l’amor di Patria si pone tra i più sacri sentimenti dell’uomo e ci sollecita con la sua esigenza, rendendoci capaci di ogni sacrificio. Perché questo amore generoso che può spingersi sino al limite di una dedizione eroica e conoscere anche il sacrificio supremo non è cosa che ci alieni, ma dono fatto alla nostra stessa vita, atto di rispetto ed amore operoso dell’uomo. La variazione è solo qui (ed è tale poi che compie il profondo significato della vita), che l’uomo solo è superato ed a lui viene attribuito il diritto ed il dovere di vivere insieme con gli altri uomini.</p><p>Solo una vita solidale è vita; ma, s’intende, a patto che non neghi la vera intima vita di ciascuno, quella nella quale crediamo e che ci dà davvero la gioia – talvolta stranamente dolorosa – di esistere.</p><p>L’inserirsi di ogni nostro atto nella vita collettiva, il significato politico di ogni nostra azione, questo veramente augusto servire la Patria, cui siamo sollecitati dalla nostra stessa sensibilità spirituale sono cose che non debbono compiersi con fatica ma in modo del tutto naturale. Non già che non si richieda per questo un processo morale, ma si tratta di una conquista diversa da quella che ci è domandata ogni istante per essere uomini, e cioè quel pieno controllo del nostro io, quel possesso di noi stessi, quella luce di spiritualità che danno disciplina alla vita e la fanno bella e gioiosa. Noi siamo politici non solo quando diamo il nostro voto o attivamente esplichiamo funzioni di responsabilità sociale, ma anche quando studiamo, lavoriamo, esercitiamo la professione, svolgiamo, nella sua monotonia così piena di pace, la nostra vita famigliare, in una parola, semprecché siamo uomini. E tanto più siamo politici, quanto più dimentichiamo questa grande parola e compiamo con semplicità il nostro dovere, facendo bene tutto quello che dobbiamo fare con vero amore per la vita e, poiché la vita è universale, con vero amore per tutti gli uomini, cui direttamente o indirettamente il nostro lavoro è donato.</p><p>In questi venti anni siamo stati poco semplici e poco buoni, avendo inteso la Patria e la vita come cose eroiche a parole e in fondo invece rumorose, pompose e senza un briciolo di umanità, abbiamo spento in noi ogni vero palpito umano. Ora dobbiamo percorrere una lunga e difficile strada; dobbiamo appunto ricostruire. Cominciamo di qui. Rimettiamoci tutti a fare con semplicità il nostro dovere, senza nulla perdere dei valori che in ogni opera fatta dagli uomini e per gli uomini si ritrovano. Così possiamo servire veramente la Patria che soffre. Chi ha da studiare, studi. Chi ha da insegnare, insegni. Chi ha da lavorare, lavori. Chi ha da combattere, combatta. Chi ha da fare della politica attiva, la faccia e con la stessa semplicità di cuore con la quale si fa ogni lavoro quotidiano. Madri e padri attendano ad educare i loro figlioli. E nessuno pretenda di fare più e meglio di questo. Perché questo è veramente amare la Patria e l’umanità.</p><p>Mr.</p><h3>Giustizia</h3><p><em>In un articolo apparso in «Pensiero e Vita», I, 1944, n. 12, 26 agosto 1944, p. 1, Moro puntualizza il significato della giustizia per il cristiano: essa è un fermento ideale e una virtù, prima che un dovere per chi svolge un’attività politica o sindacale. </em></p><p>Oggi si agitano i problemi della giustizia, la quale riceve nel termine “sociale” che l’accompagna una preliminare delimitazione che contrassegna gl’interessi dominanti in quest’epoca rivoluzionaria. Quando si parla di giustizia, c’è maggior calore di convinzione che non vi sia quando si prospettano – il che avviene di solito contemporaneamente – le esigenze inderogabili della libertà. Ciò vuol dire che il nostro tempo è maturo per una soluzione concreta di problemi concreti e che la vita nelle sue complesse e unitarie esigenze domanda oggi un compiuto appagamento di se stessa. Per questo il gioco dei voti e delle libertà politiche è di gran lunga sopravvanzato dal moto irresistibile della giustizia sociale e si può oggi discutere di democrazie sociali, nelle quali l’accento è posto sul secondo termine e nelle quali comunque il processo di riduzione a giustizia economica delle forze sociali è stato primo per tempo e per importanza ed, una volta compiutosi, ha consentito d’impostare il problema delle “forme” democratiche.</p><p>Il Cristianesimo bisogna sia attento, cauto, generoso osservatore di questa innegabile realtà storica. Perché non si lasci, esso che ha così vive e complesse energie, cogliere impreparato e mettere da parte come strumento inidoneo a dominare le pressanti esigenze dell’ora. Un Cristianesimo integrale, e cioè cosciente delle sue ragioni ideali e coraggioso nel professarle a qualunque costo, non è così disinteressato delle cose sensibili, così ignaro della complessa realtà umana, da perdere il senso dei problemi concreti e delle loro necessarie coordinazioni. Quand’esso è sollecito, com’è nel suo compito, delle ragioni eterne della vita e si fa a promuovere un ordine morale nell’individuo e nella società, non può certo dimenticare che condizione di ogni ordine nell’esistenza è che l’esistenza stessa sia conservata e che nessuna meta più elevata può essere conseguita se non siano soddisfatte le esigenze del vivere quotidiano.</p><p>Un Cristianesimo integrale anzi pone in questa rivendicazione un particolare calore di umanità. Esso non vuole punto tacitare l’uomo economico, per costruirvi su, come in una diversa sfera, quello morale e religioso. Invece va incontro alle esigenze economiche dell’uomo intero e lo ama e lo serve nella sua complessa umanità nella quale i valori economici son subordinati a quelli spirituali e soprannaturali, ai quali si riferiscono come una indispensabile premessa.</p><p>Così la nostra giustizia non è “sociale” nel senso comune, ma morale e religiosa, tanto che, restando salva la concretezza dell’esigenza, non ne restino poi sminuite l’unità e verità della vita.</p><p>Di più la nostra giustizia è fatta dagli uomini in collaborazione con Dio; fatta dagli uomini prima che dalle leggi, dalla carità prima che dalla forza.</p><p>Costruttori di giustizia non sono perciò per noi soltanto politici e sindacalisti; questi in certo senso lo sono di meno. La giustizia si edifica come un fermento nel profondo e forse nello oscuro dei cuori. Tanto più è diritta e viva, quanto più modesto è l’angolo di mondo in cui essa viene professata, quanto più umile e raccolto è lo spirito che se ne fa legge suprema. Perciò prima di essere un fatto sociale, prima di cristallizzarsi in istituzioni e leggi, essa è una virtù, stato d’animo personale che affiora nei colloqui quotidiani dell’uomo con Dio. La nostra giustizia si nutre perciò costantemente di carità, è l’esercizio operoso della nostra libertà interiore, sgorgante dall’intimità del colloquio dell’uomo con Dio.</p><p>Poiché la verità è intransigente, il cristiano che viva con pieno respiro la sua vita spirituale non correrà mai il rischio di essere conservatore e perciò ingiusto.</p><h3>Antifascismo e postfascismo</h3><p><em>Moro sottolinea la necessità di un antifascismo diverso da quello praticato dai partiti, che sia sostanziale e costruttivo e che sappia confrontarsi in modo penetrante con la cultura e con il pensiero. L’articolo è pubblicato in «La Rassegna», II, 1944, n. 35, 31 agosto, p. 2. </em></p><p>Gli scritti politici ed autobiografici di Carlo Rosselli<sup><a href="#footnote-302" id="footnote-ref-302">[301]</a></sup> sono interessante documento di stati d’animo che gli italiani d’oggi, i quali si proclamano pressoché tutti antifascisti, dovrebbero attentamente considerare<sup><a href="#footnote-303" id="footnote-ref-303">[302]</a></sup>. Perché in quelle pagine si distingue antifascismo da antifascismo e si fa il tentativo d’una costruzione salda e positiva, la quale, se pure non riesce del tutto, svela almeno un’ardita esigenza critica che invece si coglie assai di rado nelle pesanti ed inconsistenti manifestazioni politiche alle quali abbiamo assistito in questo anno di libertà.</p><p>Rosselli dimostra la fiacchezza inconsistente e vuota delle opposizioni aventiniane, le quali si riproducono oggi, con le stesse caratteristiche, quali correnti politiche che hanno il potere in Italia.</p><p>Rosselli dimostra ancora che l’antifascismo non può essere cosa semplice e superficiale, perché il fascismo è, nella sua paurosa negatività, un fenomeno grandioso, che, esaurite le migliori risorse dello spirito umano, paralizza tutta la vita sociale con una mistica antiumana, immobilizzatrice, travolgitrice dei veri valori, avente però una forza di allettamento veramente eccezionale.</p><p>Così è posto un problema di responsabilità, la quale, se era grave al tempo in cui Rosselli scriveva, tanto più è grave oggi, quando all’antifascismo sono offerte tutte le possibilità ed esso ha il dovere di essere, al di là della piccola polemica e del disappunto meschino, l’Italia. La quale ha eroso il fascismo ai suoi fondamenti, togliendo ad esso serietà e credito ed ora si trova ad avere, per la ricorrente vuotezza della ideologia antifascista, poco o nulla da sostituire a quello che ha distrutto in un desiderio di vita migliore.</p><p>Questa responsabilità è responsabilità per una scelta che gli italiani debbono fare, tra un antifascismo formale e vuoto ed uno sostanziale e costruttivo; anzi, come dice Rosselli, tra un antifascismo ed un postfascismo, il quale ultimo sia un fenomeno capace di capire e perciò veramente e sostanzialmente superare il suo termine opposto. Siamo d’accordo che in regime democratico, e cioè di convinzioni generali e di generali responsabili partecipazioni, a questo libero atto di scelta, che decide dell’avvenire dell’Italia e del mondo, debbano essere chiamati tutti, i quali sono membri coscienti della collettività. Ma questo lavoro va preparato ed aiutato da quelle élites politiche che il mondo della cultura deve sapere esprimere da sé, soprattutto nei grandi momenti della storia e più che mai in regime di libertà, la quale non dev’essere intesa come livellamento, ma come assunzione di tutte le responsabilità adeguate alle competenze di ciascuno.</p><p>Queste élites hanno il dovere innanzi tutto di studiare i problemi politici, sociali e morali che le rivoluzioni del nostro tempo hanno sollevato. Il loro compito è di cultura e, correlativamente, al mondo della cultura, che è il solo competente, deve essere offerta la possibilità di assolvere la sua altissima funzione chiarificatrice.</p><p>Ancora, le élites devono abbandonare i loro egoismi chiusi o anche solo quelle forme che le tengono lontane dalle altre classi sociali, creando quelle gravissime fratture, in Italia particolarmente sensibili, tra il mondo del pensiero e quello della umile pratica della vita quotidiana, cioè, in definitiva, il mondo del lavoro. È questa immensa distanza che fa troppe volte apparire inutile o almeno politicamente infeconda l’opera della cultura, la quale invece, avendo elaborato sapientemente premesse ideali, esperienze storiche, direttive di azione, è poi incapace di comunicarle, arricchendo di un serio fermento ideale il mondo dell’azione che sembra andare, ancor oggi, alla cieca.</p><p>Poiché il fascismo fu vivacemente accusato, ed a ragione, di risolversi tutto in un’azione incontrollata, di essere prassi senza teoria, di obbedire a mutevoli esigenze, di far esplodere nella potenza un’irrazionale gioia di vivere, bisogna che per contrasto l’antifascismo comprensivo, che noi vagheggiamo, sia pensoso, misurato, cauto. Esso non dovrà avere, come il fascismo aveva, paura del pensiero, perché il pensiero scopre possibilità e responsabilità infinite che l’uomo veramente coraggioso ed onesto non si attenta pavidamente a rigettare. Il pensiero è, in quanto portatore di verità, intransigente, di quella intransigenza che può talvolta disturbare la minuta, accomodante azione politica.</p><p>Ma se l’antifascismo vuol costruire, come dice, non per l’attimo che passa, ma per l’umanità, e cioè per l’eterno, si farà della dura intransigenza del pensiero un’arma affilata, prima che contro altri, contro se stesso, per purificarsi ed adeguarsi perennemente alla più grande verità rivelata per un’azione ad essa più coerente e quindi più propriamente umana.</p><p>Mr.</p><h3>Un mondo migliore</h3><p><em>Il raggiungimento del benessere civile non può essere conseguito, per Moro, tramite semplici formule ma solo attraverso un lungo travaglio spirituale. Lo scrive in un articolo pubblicato in «Pensiero e Vita», I, 1944, n. 14, 9 settembre 1944, p. 1. </em></p><p>Da tutte la parti è auspicato e promesso un mondo migliore, il quale, conquistato per mezzo dei terribili lutti che oggi colpiscono l’umanità, dovrebbe essere come il premio concesso a compenso di tanta miseria.</p><p>Questo è, in una parola, tempo di rinnovamento che prepara nel dolore un avvenire più degno. C’è su questo punto una consolante uniformità di giudizi.</p><p>Contro il pessimismo di chi vive alla giornata, dibattendosi tra mille difficoltà, si pone così solenne l’ottimismo obbligato di coloro che hanno il compito di condurre gli uomini verso il domani, offrendo loro l’impulso di una salda speranza.</p><p>Naturalmente questa felice unanimità si disperde non appena ci si rifaccia a considerare le formule prospettate, per dare all’umanità questo avvenire migliore. Anzi qualche volta, forse il più delle volte, la formula manca del tutto. Il mondo migliore promesso è una vaga fantasia, ingenua speranza infondata che serve spesso a coprire debolezze o egoismi.</p><p>Altre volte invece le formule ci sono, ardite formule che meravigliano per la loro compiutezza assai vicina ad un ingenuo semplicismo. Così la formula economica, la quale, riducendo la vita in termini di pesante materialismo e fidando nel potere della forza, e sia pure della forza d’un diritto accomodante, può promettere una piena felicità sulla terra, nella quale l’uomo, domandando poco, non sarà più costretto dal desiderio insoddisfatto.</p><p>Così la formula politica, la quale, esasperando il significato per l’uomo della vita politica, crede avere tutto conseguito, quando abbia tracciato sapienti confini sociali alle libere attività umane ed abbia dato all’uomo ampio respiro nella organizzazione politica in cui è inserito.</p><p>Cosi la formula della religiosità laica, la quale, spegnendo ogni sentimento palpitante d’umanità, riducendo in nulla le complesse esigenze dell’animo umano, respingendo l’umiltà disciplinata del rito sociale, incontro delle anime nella città di Dio, lascia l’uomo solo con il terribile peso d’un destino eterno troppo grande per la sua solitudine piena di debolezza.</p><p>Noi pure vogliamo che il mondo di domani sia migliore di questo che ha conosciuto lo scatenarsi incomposto di tutti gli odi ed ha meritato la più profonda e vasta esperienza di dolore. Ma noi non riusciamo a pensare che il mondo di domani sia davvero tutto bello ed umano e perciò completamente diverso da questo di oggi. Sappiamo che costruirsi il proprio mondo è responsabilità degli uomini, dei quali domani ancora si riprodurranno molte debolezze che hanno oggi insanguinato la nostra umanità. Non crediamo che basti eliminare un ben definito ambiente sociale, togliere dallo svolgimento della nostra storia questa o quella forza di reazione, questo o quell’oscurantismo, per far sì che gli uomini procedano spediti e sicuri sulla via del bene e della felicità. Ammesso pure che sia così facile individuare dov’è il bene e dov’è il male in una società ad un tempo estremamente complessa e paurosamente ipocrita, non pensiamo che la lotta contro il male sia cosa semplice.</p><p>Non già che per questo si debba rinunziare a volere ed a determinare un mondo più buono, il che sarebbe vigliacco disinteresse inammissibile nel cristiano. Ma proprio il cristiano dev’essere estremamente cauto nel ricercare, dovunque si presentino e spesso nei modi più impensati, le vere cause che ostacolano il progresso nel mondo; intransigente nel rimuoverle in se stesso e negli altri; coraggioso nelle grandi e nelle piccole cose; fiducioso nel lavoro oscuro come e più che nell’opera esteriore e vistosa; paziente nell’anelito infinito del bene.</p><p>Così noi promettiamo più che altro un difficile e lungo lavoro, i cui effetti non sappiamo se e quando saranno sensibili. La nostra è però, malgrado tutto, una sorridente e seria promessa, perché, a prescindere da ogni altro premio, questo lavoro raccolto e interiore ha il suo stupendo premio in se stesso ogni istante.</p><p>È naturale però che, promettendo così poco e chiedendo così lungo e serio impegno delle energie dello spirito, noi non riusciamo simpatici a tanti. Certo accarezza di più un paradiso in terra; certo è più accessibile meta una libertà politica che sembri assicurare piena felicità all’uomo; certo ha apparenze più nobili e sdegnose e pare cosa da uomini più raffinati ed evoluti, una religione laica, la quale dia alla vita dello spirito la sua naturale prevalenza, senza costringerla nei limiti dei Sacramenti e della Liturgia.</p><p>Ma noi pensiamo che la nostra felicità sia più solida e umana di queste tutte, quale che sia il valore di così belle apparenze. Pensiamo, di più, che la più viva sostanza di queste formule sia già nel sapiente equilibrio della vita cristiana, alla quale ricondotte si ritrovano combinate ed inverate.</p><p>Così noi riconosciamo il valore dell’economia e della politica, ma le subordiniamo al supremo valore umano che è nella comunione dell’uomo con Dio, comunione sociale che involge nella sorte di uno la sorte di tutti i fratelli e crea necessariamente la Chiesa che è ambiente di libertà umile e responsabile. Sappiamo che il mondo migliore non può essere che ispirato alla verità e all’unità; la verità che genera, com’essa sola può fare, l’unità degli spiriti; l’unità che si nutre, e non potrebbe essere altrimenti, di contenuto di verità. Sappiamo che questo mondo sarà generato ogni istante per sforzo umile di tutti e che, in un certo senso, la sua rivelazione sarà lieta e compiuta, ogni qual volta un tale sforzo sia affrontato con vero amore. Sappiamo che la pace degli spiriti sarà realizzata, quando non solo i singoli, ma pure gli Stati, vivranno in comunione di fede e di amore nella universale mistica realtà della Chiesa.</p><h3>Amichevoli contatti fra lavoratori italiani e delle Nazioni Unite</h3><p><em>Nell’agosto 1944 una delegazione sindacale anglo-americana, guidata da Luigi Antonini e George Baldanzi, rispettivamente rappresentanti dell’American Federation of Labor (AFL) e del Congress of Industrial Organizations (CIO), svolge una missione nell’Italia liberata con l’obiettivo di verificare le condizioni lavorative e di favorire il dialogo tra le organizzazioni sindacali britanniche e statunitensi e quelle italiane. L’unità, l’autonomia e l’indipendenza dei sindacati dalla politica, ribaditi in quella occasione, sono valori che Moro giudica necessari per un’efficace tutela dei diritti dei lavoratori, anche su base internazionale. L’articolo è pubblicato in «La Rassegna», II, 1944, n. 37, 14 settembre, p. 1. </em></p><p>La recente visita in Italia dei rappresentanti delle organizzazioni anglo-americane del lavoro è un avvenimento di notevole importanza dal punto di vista sociale e politico. Essa rappresenta la consacrazione d’una intesa internazionale, la quale si realizza nel nome dei comuni interessi e della naturale solidarietà dei lavoratori di diversi paesi del mondo. Chi abbia presente il processo faticoso attraverso il quale si vanno stabilendo i contatti tra le Nazioni Unite vincitrici e l’Italia vinta, chi, da un punto di vista più generale, consideri con preoccupazione lo sforzo che costa la preparazione negli spiriti dell’auspicata comunità internazionale, potrà apprezzare nel suo giusto valore questo vincolo spontaneo che si è saldamente stabilito tra i nostri lavoratori e quelli anglo-americani e che preannunzia più ampie e durevoli intese tra le Nazioni.</p><p>Perché la vera Italia è quella che lavora. Ed è certo che se egoistici interessi contribuiscono a creare diffidenze, ostilità, esclusivismi gelosi, il lavoro, che riconduce la vita alle sue linee semplici ed essenziali e la nobilita con uno sforzo di conquista che è espressione di amore, non può che ridestare sentimenti di umanità e agevolare tutto quello che veramente conferisce al potenziamento di tutto quello che è umano.</p><p>Nei lavoratori che le rappresentavano le Nazioni Unite<sup><a href="#footnote-304" id="footnote-ref-304">[303]</a></sup> e l’Italia si sono dunque riconosciute con il loro vero volto e si sono incontrate. Per opera di questi che, nei diversi ambiti territoriali, hanno mostrato di apprezzare nei suoi profondi valori la vita, i ricordi della recente dolorosa vicenda della guerra sono facilmente caduti.</p><p>Questo contatto cordiale dà veramente inizio a nuovi svolgimenti nei nostri rapporti politici e consacra l’amicizia di popoli non con freddi protocolli diplomatici ma con la spontanea simpatia di coloro che più hanno sofferto della guerra e più sono inclini a volere una pace con giustizia per tutti.</p><p>È da notare in particolare l’affermazione dell’apoliticità dei sindacati. Questa affermazione è stata ribadita vivacemente dai rappresentanti anglo-americani e costituisce veramente il motivo dominante della loro visita. Apoliticità vuol dire indipendenza delle organizzazioni del lavoro dal governo e dai partiti come garanzia di compattezza dei sindacati, i quali debbono accogliere persone delle più diverse fedi politiche, e dell’univoco perseguimento dei fini di tutela delle classi lavoratrici. In effetti in Italia si è compiuto in questi ultimi mesi, e superando ostacoli di eccezionale gravità, un generoso tentativo in questo senso. L’unità e l’indipendenza dei sindacati sul piano teorico non possono essere revocate in dubbio. Il fine di queste organizzazioni è la difesa solidale ed energica delle classi lavoratrici, la quale si compie nel modo più efficace mediante la creazione di unità compatte senza alcuna incrinatura derivante da divergenze di opinioni tra coloro che debbono essere uniti in vista del fine comune.</p><p>Ciò è tanto più vero in quanto negli Stati moderni sui sindacati son venute man mano a ricadere funzioni di carattere pubblico, le quali di frequente implicano una rappresentanza d’un’intera categoria lavoratrice. Per i sindacati dunque, anche in vista dei compiti giuridici ad essi incombenti, l’unità e l’indipendenza sono davvero questione di vita.</p><p>Ogni frattura diminuisce i poteri di difesa del mondo del lavoro.</p><p>Su questi punti, dicevamo, tutti sembrano essere oggi d’accordo in Italia. Noi pensiamo tuttavia che il raggiungimento d’una vera e fiduciosa unità sindacale e la realizzazione d’una effettiva indipendenza la quale riconduca le organizzazioni operaie a compiti puramente protettivi degli interessi di categoria costituiscano meta ancora molto lontana. Le ragioni sono facilmente intuibili. La convergenza dei compiti sindacali con quelli propri dei partiti c.d. proletari, i quali tendono agli stessi fini con strumenti politici, crea una infrangibile solidarietà d’interessi e comunanza di persona fra partiti e sindacati. Ai quali ultimi assai difficilmente può essere chiesto, in un momento drammatico ed incerto quale quello in cui viviamo, di scindere la propria causa dalla causa dei partiti che esistono per risolvere gli stessi problemi di cui i sindacati s’interessano.</p><p>Così pure è assai difficile chiedere ai partiti di massa di rinunziare agli agevoli ambienti di propaganda costituiti dai sindacati. Chi ne voglia la riprova, pensi che l’unità sindacale fu sancita in Italia non dalle indipendenti Confederazioni del lavoro, ma da un misterioso ed autoritario accordo di partiti, al quale i sindacati meridionali recalcitranti furono costretti in definitiva ad aderire.</p><p>Noi non sappiamo ora, se e quanto possa durare questa unità teoricamente ineccepibile ma praticamente sovrapposta a diversi abiti mentali vigorosamente radicati. Né sappiamo se il sindacato unitario riuscirà ad educare i lavoratori divergenti per diverse fedi religiose e politiche o se invece queste crepe mineranno l’edificio. Questo ci dirà la storia del prossimo futuro, mostrando quale sia il livello dell’educazione politica del popolo italiano e l’onestà dei governi che saranno chiamati a reggerne le sorti. Vogliamo solo segnalare le delicate interferenze di politica estera in quanto la richiesta indipendenza dei sindacati da partiti è condizione di sviluppi politici, i quali determineranno se la nuova storia d’Europa sarà orientata verso le ideologie tradizionali della civiltà occidentale o verso i nuovi principi che l’esperienza russa propone allettatrice a questa umanità disorientata.</p><p>Mr.</p><h3>Le nostre responsabilità</h3><p><em>A quanti accusano il programma cristiano di essere unilaterale e intransigente Moro ribadisce i valori di lealtà, di comprensione e di carità che devono contraddistinguerlo in un articolo pubblicato in «Pensiero e Vita», I, 1944, n. 17, 30 settembre, p. 1</em></p><p>È più facile oggi trovare descrizioni di aperti orizzonti dati all’azione umana anziché vederne tracciati i limiti. All’ottimismo ufficiale non è estranea il più delle volte la stampa, la quale troppo spesso promette più di quanto sia dato mantenere o prospetta possibilità insussistenti o indica come facile un arduo cammino.</p><p>Ciò è, entro certi limiti, fatale. Un giornale è espresso da un determinato indirizzo di idee ben vive in un certo ambiente, al quale esso appunto s’indirizza per consolidarlo e renderlo operoso. Fino ad un certo punto cioè il giornale obbedisce ad una irresistibile legge economica che lo pone al servizio delle certezze intellettuali e morali d’una ben definita società. Il pericolo – perché si tratta d’un pericolo effettivo e grave – sussiste tanto più quando si tratti di stampa cattolica, perché in questo caso le certezze di cui si diceva sono incrollabili e consacrate da un’incomparabile esperienza storica, sembrano persino rifiutare il vaglio della più onesta discussione. Tanto che l’accusa di dommatismo e d’illibertà sembra divenuta il più poderoso strumento d’aggressione contro la vitalità e modernità del Cristianesimo, contro il suo diritto d’esistere e d’operare in questo fervore creativo d’un nuovo mondo.</p><p>La responsabilità perciò di chi imprenda a scrivere dei valori cristiani della vita in un mondo tornato pagano è veramente grande. Se ad altri si riesce ancora a perdonare l’unilateralità della visuale, nella stampa cattolica l’ardore combattivo per la propria idea sembra a molti prepotente sopraffazione che insidia la faticosa rinascita della libertà nel mondo sconvolto.</p><p>Noi crediamo di dover precisare. Qualche volta avvertiamo anche noi d’essere troppo chiusi, d’essere troppo decisamente noi stessi, incapaci perciò di comunicare con una umanità che sembra vivere di tutt’altri ideali, dolenti di riscontrare questa tragica impossibilità di comprensione tra uomini che hanno lo stesso volto e la stessa anima. Non crediamo di minacciare la libertà altrui; temiamo invece che un geloso rispetto delle reciproche libertà faccia restare su diverse sponde, indifferenti od ostili, due diverse umanità. Se v’è eccesso nel conservare rigidamente intransigente la nostra posizione, esso si risolve nel perpetuare una dolorosa frattura, nel negare la fede in un comune destino degli uomini. Perché, se la lotta delle idee e dei sentimenti non si esaurisce in un punto, sia pur mobile, d’intesa, se non riesce a generare un lavoro comune, animato da uno stesso ardore, l’umanità è condannata ad una guerra perenne, di cui questa che viviamo, combattuta con le armi, è soltanto la più evidente manifestazione. Ma poiché siamo cattolici, e cioè universali, vogliamo assumerci il peso delle nostre responsabilità, di tutte le nostre responsabilità. Noi lavoriamo per un mondo unito, senza mai cessare di credere che gli uomini possano volerlo, con l’arma della nostra Verità, che viene in conflitto con altre Verità, in cui questa umanità pure crede. Se la lotta delle idee è libertà anche l’intesa che dev’essere generata è per noi libertà, libertà pacificatrice e costruttiva, nella quale gli uomini si ritrovino nella comune convinzione più padroni di se stessi, perché a contatto con gli altri; più liberi perché liberi d’una comune libertà, quella dell’amore dei fratelli contro l’arbitrio dell’uomo solo.</p><p>Chi ci accusa d’unilateralità, probabilmente non ha capito lo spirito che ci guida nella nostra azione. Ma siamo disposti onestamente a riconoscere che questa incomprensione deriva troppo spesso da nostra colpa, dal difetto appunto di quella carità ed umanità, senza le quali la Verità è dura ed incapace d’espansione. Il nostro programma è perciò una promessa di suscitare in noi un ardore più grande di carità, e cioè di lealtà, di signorilità, di misura, di penetrazione volenterosa del punto di vista altrui, di sincero amore per l’uomo al di sopra della dolorosa vicenda di tutte le separazioni che pesano sulla vita come una condanna.</p><p>Nel nostro programma è ancora una promessa d’umanità, fondata sulla certezza d’una comune fisionomia d’una reale unità di problemi e di soluzioni. Sarà forse difficile talvolta pensare questa unità d’indirizzi nella vita dinanzi alla sconcertante diversità degli infiniti programmi e delle infinite fedi. Noi conserviamo però questa certezza e nutriamo una misurata fiducia che essa finisca per prevalere. Sentiamo da molto tempo negare Dio, ma sappiamo che quest’anelito è insopprimibile nell’uomo e che surrogati immanentistici confermano il fondamento d’una fede che non può essere tolta all’umanità senza che essa sia condannata alla disperazione. Sappiamo che l’economia non può essere ragione determinante della vita se non per un momentaneo sconvolgimento che gli uomini responsabili delle più gravi ingiustizie sociali hanno determinato. Sappiamo che il problema di Dio è il problema stesso della società, cioè dell’autorità e della libertà, della pace e della guerra, della giustizia e della miseria, della gioia e del dolore.</p><p>Noi cristiani abbiamo posto Dio, senza del quale l’uomo è nulla, più alto che tutti, più in alto della economia, più in alto dello spirito umano che può sbagliare ed odiare, tanto in alto che Dio resti puro ed inattaccabile a giustificare ed a giudicare la vicenda mutevole della vita.</p><p>Anche questa è una grave responsabilità ed il non assolverla spiega perché altri qualche volta non c’intenda. Poiché Dio è così in alto, tocca a noi essere sensibili ad ogni palpito che lo cerca nello smarrimento, pronti a sanare ogni miseria che disconosce la sua presenza provvidente nel mondo, accoglienti per ogni affermazione dei valori umani, umili quanto occorre per mostrare che un Dio trascendente può operare con strumenti responsabili sensibilmente, in un mondo raccolto nel suo dubbio e nel suo dolore, al quale egli solo dà una stupenda certezza.</p><p><span id="mention-100" class="mention person" about="AldoMoro">Aldo Moro</span></p><h3>Fiducia</h3><p><em>In un articolo pubblicato in «Pensiero e Vita», I, 1944, n. 18, 7 ottobre, p. 1, Moro spiega come la consapevolezza del mistero del dolore offra al cristiano la possibilità di trovare il giusto equilibrio per condurre una vita serena. </em></p><p>	</p><p>La intuizione cristiana del mondo è stata interpretata di volta in volta come pessimistica od ottimistica e i due termini, nella valutazione, sono stati assunti nella loro caratteristica ingenua unilateralità, per accusare il Cristianesimo. L’accusa, naturalmente, non è restata nel piano teorico, ma, proposta da forze storiche contro la forza storica del cristianesimo, è servita come arma efficace di lotta nel difficile processo di assestamento delle ideologie e degli interessi, del quale si compone la vita di ogni giorno. Quando si parla ad esempio della religione come oppio dei popoli e la si guarda perciò come un ostacolo agli svolgimenti rivoluzionari diretti a migliorare il mondo, si fa alla idea cristiana taccia di ottimismo quietistico e rinunciatario. Si addebita, in una parola, una colpa.</p><p>Quando, ancora, si accusa il Cristianesimo di togliere slancio e gioia alla vita, d’imporre un duro tragitto in un mondo dolorante con lo spirito proteso verso una meta ultraterrena, di svigorire così l’uomo, negando tutto quello ch’è suo e dà significato all’esistenza, l’idea cristiana appare pessimistica e senza energia né umanità. Si addebita, ancora, una colpa.</p><p>Noi cristiani abbiamo bisogno di sapere, soprattutto adesso, se queste accuse son vere. Dobbiamo sapere, per conoscerci e dirigerci meglio; per intendere, di più, questo mondo del quale siamo parte e interpretarlo nella sconcertante diversità del suo dolore immenso e della sua inesausta gioia di vivere. Sarà questa forse la via per ritrovare, se è possibile, una virile fiducia fatta di equilibrio e di serenità.</p><p>Il dolore è un dato innegabile della nostra vita. Il dolore del male e della morte, del sangue sparso, dell’odio nutrito contro le naturali possibilità d’intesa degli uomini, dei desideri inappagati nelle mille interferenze del vivere sociale.</p><p>Questo dolore è frutto ed espressione del male che si alimenta nel chiuso dei cuori degli uomini ed esplode nell’opera scellerata. Dio è estraneo alla vicenda del male che è il frutto amaro della libertà; il dolore è tutto un operare degli uomini. La lotta contro il male ed il dolore è la lotta della libertà che riconquista se stessa; che si ritrova nell’intimità dei cuori donde scaturiscono e bene e male e si compie, rinnovata e fatta degna, nelle opere buone.</p><p>A questa lotta il cristiano non può rinunziare, senza tradire il suo credo ed il cristianesimo è perciò in questo senso pessimista del più amaro pessimismo, pronto com’è a riconoscere senza illusioni e senza infingimenti il male dov’è, per rimuoverlo. Per rimuovere l’ingiustizia e stabilire la fraternità, una fraternità vera, operosa, accorta e spregiudicata nelle sue valutazioni, il cristianesimo ha combattuto duemila anni ed è ancora, dopo la grande rivoluzione che ha creato una civiltà, all’inizio.</p><p>Si può essere certi che, ben lungi dall’addormentarsi e dall’addormentare, esso lotterà ancora. Se i singoli cristiani hanno tradito di volta in volta e presumibilmente tradiranno ancora, il cristianesimo né ha tradito né tradirà.</p><p>Chi voglia farsi il vanto delle storiche anticipazioni, conosce forse solo i cristiani, ma ignora il cristianesimo.</p><p>È un pessimismo il nostro, dunque, operoso e perciò nella sua profonda radice ottimistico. Contro il male e il dolore si combatte, perché essi possono e debbono essere vinti. Si combatte, anche se si è certi che l’eliminazione non sarà mai senza residui e la vicenda della vita non diventerà un gioco allegro e spensierato. Si combatte anche se male e dolore, vinti, torneranno essi ancora a vincere. Si combatte, soprattutto, per amore di un destino eterno che si prepara e si realizza solidamente nel tempo, nella giustizia che gli uomini riescono ad intendere ed a fortemente volere e nella gioia della vita che essi accolgono con assoluta serenità e comprensione.</p><p>Il nostro ottimismo non è dunque ingenuo, ma cosciente, accompagnato com’è da tanto pessimismo, quanto basta per riconoscere la innegabile e seria realtà del male e del dolore e per eternare la gioia nel solo modo possibile, facendone cioè una serena manifestazione della verità.</p><p>Se c’è una nota dominante nella storia di oggi, è appunto quella del male e del dolore. C’è bisogno ora di tutto il nostro ottimismo, per rimontare questa corrente impetuosa che sembra travolgere l’umanità, lasciandola senza neppure speranza. La nostra fiducia misurata ed austera si alimenta di questa certezza, di un dovere che incombe inderogabile e manifesta, nella chiara rivelazione della coscienza morale, la possibilità di in mondo migliore, nel quale siano più bontà e giustizia ed in conseguenza più gioia.</p><p>Ma perché questo mondo, pur ansioso di rinnovarsi, non prenda altra strada da quella che la verità impone, ripetendo i vecchi errori, non è meno urgente che tra le forze operanti sia il nostro pessimismo cristiano. Il quale solo può impedire che il rinnovamento auspicato si riduca ad un ignorare la realtà dolorosa, per far posto ad uno spirito di godimento ristretto e cieco che illuda la umanità, senza nulla mutare, nell’intervallo fra due guerre.</p><p>Pessimismo ed ottimismo si risolvono quindi in una visione equilibrata e serena della vita, di una vita aperta a tutte le possibilità rivoluzionarie di una instaurazione maggiore e migliore del bene nel solo modo ammissibile, una coraggiosa costante iniziativa che impegni tutto il mondo dei valori morali.</p><p><span id="mention-101" class="mention person" about="AldoMoro">Aldo Moro</span></p><h3>Delusioni</h3><p><em>Il 4 ottobre 1944, alla Camera dei comuni, il ministro degli Esteri britannico Anthony Eden conferma che la perdita dei possedimenti coloniali italiani è, per gli Alleati, irrevocabile. Al profilarsi di queste e di altre decisioni diplomatiche punitive dopo la guerra, Moro avverte l’urgenza che per l’Italia si trovino soluzioni condivise e rispettose, purché essa abbandoni ogni velleità in campo internazionale. L’articolo è pubblicato in «La Rassegna», II, 1944, n. 44, 2 novembre, pp. 1-2. </em></p><p>	</p><p>Si sono moltiplicate in questi ultimi giorni le voci ostili all’Italia. Radio Londra, nelle trasmissioni in lingua spagnola, ha dato notizie di richieste da parte iugoslava e persino austriaca (dell’Austria, cioè, che, sia pure costretta come l’Italia, combatte ancora oggi a fianco della Germania) per sostanziali e profonde rettifiche dei confini italiani nella futura pace. L’Alto Adige e tutta la zona al di là dell’Isonzo, Trieste persino, dovrebbero essere tolte all’Italia. Frattanto il Ministro inglese degli Esteri<sup><a href="#footnote-305" id="footnote-ref-305">[304]</a></sup> ha confermato il proposito di quel Governo di privare del tutto l’Italia dei suoi possedimenti d’oltre mare. E ciò mentre voci amichevoli e promesse di aiuto giungono dalla stessa Inghilterra e dall’America, mentre si offre al nostro paese di partecipare alla guerra contro il Giappone, intesa come una crociata rivolta ad abbattere l’ultimo baluardo dell’imperialismo oppressore.</p><p>La nostra oscura situazione politica va meditata con fredda calma dal popolo italiano. Il quale, fiducioso in una propaganda larga di discriminazioni e di promesse, sotto la spinta di una irresistibile affinità ideologica, esasperata dalla lunga negazione e compressione, ha forse dimenticato di essere un popolo vinto ed ha creduto davvero che la pace questa volta non avrebbe avuto vincitori, ma popoli collaboranti. Ora, all’approssimarsi della fine, gl’ingenui apprezzamenti e le belle speranze vengono tolti via man mano con sempre minore circospezione. La bandiera della libertà per tutti si va mutando pian piano nell’insegna della libertà per alcuni, i più forti, i più abili, i più ricchi e perciò i più giusti, e le non spente avidità nazionalistiche si dispongono a fare le loro vendette e a dare al mondo l’assetto più conveniente del loro punto di vista parziale.</p><p>Non bisogna ora gridare allo scandalo. Tra gl’italiani più pronti alle recriminazioni vi son forse coloro che, vincitori, avrebbero plaudito ad un’eguale sopraffazione da parte nostra. Se riflettiamo su ciò, dobbiamo pensare con dolore che una nemesi colpisce questo popolo in gran parte innocente, retribuendo con un male durissimo altro male progettato e restato incompiuto per forza di eventi.</p><p>Ma non è tutto. Ciò vorrebbe dire che una istanza politica, di politica ridotta a mera economia e perciò all’utile particolare, riprende il sopravvento in questo agitato momento di storia, che noi avevamo sperato preferisse alla vendetta il perdono, alla sopraffazione possibile in fatto una più alta e costruttiva ideologia di collaborazione feconda. Ora, a parte le spiegazioni e giustificazioni dello stato d’animo altrui, a parte questa triste comprensione del rinnovarsi fatale della legge del taglione, urge che tutti gli spiriti veramente liberi e disinteressati, quale che sia il paese cui appartengono, protestino con tutto il vigore delle loro energie morali contro questo continuare ad essere della vita umana senza amore, senza giustizia, senza pace; contro questa assurda incapacità degli uomini e dei popoli a rompere una volta il circolo fatale delle vendette e delle rivincite.</p><p>Questo intervento è tanto urgente, che bisogna augurarsi la guerra non finisca, pur con il suo peso intollerabile di dolori, prima che gli uomini onesti del mondo abbiano preso le loro posizioni di combattimento, per sbarrare la strada agli aridi conservatorismi comunque camuffati. Alle internazionali verbose ed opportunistiche dei Governi, stilate con cautela diplomatica, occorre sostituire, in questa svolta decisiva della storia, le costruttive libere internazionali dei popoli, che hanno sofferto e sono stanchi di combattere ad ogni generazione. Tutte le solidarietà effettive, da quella del lavoro all’altra della religione, debbono esser fatte valere contro le cautele egoistiche delle diplomazie. I Governi democratici, se non riescono ad interpretare questa profonda volontà di pace delle masse, se non son capaci d’impedire le compressioni del giusto nazionalismo altrui (che vuol dire esaltazione dell’ingiusto nazionalismo proprio), son democratici solo a parole. Questo mondo, che si proclama di libertà e di giustizia, resterà altrimenti il vecchio mondo delle sopraffazioni, il quale non dà scelta possibile tra le due assurde posizioni di vittima e di oppressore.</p><p>L’Italia, dopo lo sciocco e criminoso tentativo di fare la parte dell’oppressore, si trova oggi ad essere vittima, punita cioè del suo malvagio proposito. Ma quella che volle il male non è tutta l’Italia e quella stessa che ha sbagliato, ha sbagliato in un mondo pieno di errori e di malvagità. Oggi c’è bisogno di redenzione per tutti. Saranno veramente all’altezza di questa grande ora i popoli che sapranno promuoverla con la loro generosità.</p><p>All’Italia restano ben poche possibilità d’iniziative e di reazione; anche l’alimentare speranze di rivincita sarebbe, oltre che criminoso, paurosamente ridicolo nelle nostre condizioni.</p><p>Essa deve piuttosto con dignità e fermezza invocare, valga quel che valga, le buone ragioni di una giustizia senza vendette, piena di comprensione per questo popolo esausto e disperato di quarantacinque milioni che chiedono di vivere, per dare il loro insostituibile contributo alla civiltà del mondo. Ma essa deve pure cessare dall’alimentare assurde speranze e dal cedere alle abili lusinghe, ritraendosi in tempo da un’avventura dell’Estremo Oriente, il cui peso non può sostenere e che in fondo, dopo le vecchie e nuove esperienze, checché ne pensino i liberali, non la interessa affatto.</p><p>Mr.</p><h3>Conflitto ideologico</h3><p><em>Moro difende i buoni motivi, ma non il principio, alla base di un’azione unitaria dei cattolici in campo politico e sociale in un articolo pubblicato in «Pensiero e Vita», I, 1944, n. 22, 4 novembre. p. 1.</em></p><p>Da più parti si domanda per quale ragione mai i cattolici si organizzino politicamente in Italia, mentre il loro programma non può che convergere (ed anzi si osserva che converge in effetti) con quelli di altri partiti, diremo così per intenderci, laici. I più benevoli notano poi che tutta la nostra civiltà è permeata di motivi squisitamente cristiani (cristiani, se non cattolici), sicché è quanto meno inopportuno che in campo politico, per questioni cioè che attengono al contingente e non all’eterno, vi sia una organizzazione confessionale.</p><p>In realtà la convergenza dei programmi di diversi partiti politici, di quelli laici non meno che di quelli confessionali, è innegabile. Anzi è questo uno degli aspetti più interessanti dell’attuale momento politico in Italia, anche se non è prudente trarre da questa constatazione conclusioni rassicuranti circa la auspicata concordia degli animi nel nostro paese. Si può ritenere infatti che, se nelle conclusioni i partiti, per un naturale processo di assimilazioni ideologiche, finiscono per convenire naturalmente, restano invece nettissime le differenze degli stati d’animo, delle premesse lontane, delle finalità ultime, in una parola differenze d’intuizioni del mondo, nelle quali si fondano le più recise intransigenze.</p><p>Qui v’è materia, senza che occorra troppo soffermarsi a chiarire, per una netta differenziazione politica dei cattolici italiani. La confessionalità (che non vuol dire poi impegnare la gerarchia), se ai superficiali può apparire come un costringere in angustie la vitalità del partito ed in conseguenza apparire motivo di debolezza, è in realtà una professione di fede, un atto di coraggiosa intransigenza morale.</p><p>Noi non sappiamo renderci conto perché mai, se questa civiltà nostra riconosce di essere cristiana nelle sue origini, nei suoi fondamenti, nello spirito che l’anima totalmente, essa debba vergognarsi di proclamarsi tale ed affannarsi invece a costruire un corrispettivo laico di ogni idea e di ogni finalità, le quali invece sono e restano inequivocabilmente cristiane.</p><p>Una organizzazione politica cristiana assolve dunque una funzione di chiarezza. È un riconoscimento leale della verità delle cose e non può, come tale, non essere manifestazione di forza e promotrice di energie.</p><p>Di più, non è forse la stessa lotta politica, almeno in Italia, un conflitto di idee generali sul mondo e sulla vita, le cui differenze nettissime sono appena velate dalla identità delle prassi politiche che esse tendono a costruire? Se l’assetto sociale proposto dai liberali, dai cattolici e dai socialisti sembra che resti lo stesso ad un esame superficiale, in realtà si tratta poi di altrettanti mondi diversi perché dominati ciascuno da un diverso spirito, da una propria ed originale idea dell’uomo. Cioè nella lotta politica è in gioco qualche cosa di ben più grande e decisivo che questa o quella riforma sociale o legislazione. È in gioco la verità stessa nella quale gli uomini credono e che, se può accettare di vivere accanto ad altre nel momento della lotta e per le sue esigenze, non può però non tendere ad affermarsi in modo esclusivo. Se i cattolici rinunziassero dunque ad operare uniti in campo sociale e politico, verrebbero a perdere un’arma formidabile, se pure non esclusiva, per l’affermazione della loro idea nel mondo. Oggi il conflitto è fondamentalmente tra idealismo, materialismo, e cristianesimo, cioè tra una civiltà laica comunque intesa che pur si richiama di volta in volta alle sue origini ed una civiltà cristiana. È una lotta politica che riflette in questo campo una irriducibile diversità di idee, la diversità che corre tra immanenza e trascendenza; tra l’uomo solo inebriato dello spirito o prostrato nella materia e l’uomo che si accompagna a Dio e lo invoca.</p><p>La diversità può e deve attenuarsi un momento, certo, per far luogo alle necessarie alleanze che permettono di assumere comuni responsabilità di governo, ma non può e non deve essere dimenticata mai. Perdere questa idea-guida equivarrebbe infatti a perdere la propria ragione d’essere, né si può dire – come pure è stato autorevolmente sostenuto – che i cristiani in questo campo s’impegnano solo nel contingente e per il contingente, lasciando impregiudicato l’eterno. Perché se l’eterno significa l’essenziale nella vita, quell’essenziale che giustifica il contingente e lo illumina, della luce di una idealità suprema che spiega la vita, ammesso pure che i cristiani volessero fare questa rinunzia, resterebbero gli altri invece fermi nella impossibilità della distinzione e pronti a volgere una vittoria politica in un trionfo di idee, per ispirare in modo originale e nuovo il mondo.</p><p>A chi poi volesse sapere quale mai sia lo spirito cristiano nella lotta politica, noi potremmo brevemente rispondere che esso è spirito di interiorità, di socialità, di fortezza, di umiltà, di fiducia vigorosa nella vita intera di tutti i suoi valori. È spirito cioè di educazione dell’uomo nel processo infinito della sua elevazione al Dio trascendente.</p><p><span id="mention-102" class="mention person" about="AldoMoro">Aldo Moro</span></p><h3>Il contenuto reale del dilemma monarchia o repubblica</h3><p><em>Moro esamina le polemiche e i pregiudizi che segnano il dibattito sulla futura forma di Stato in Italia, contribuendovi con una composta riflessione; egli insiste sul fatto che, prima di ogni scelta di campo, è necessario chiarire bene le posizioni di entrambi gli schieramenti, monarchico o repubblicano, rispetto alle caratteristiche e alle qualità dell’uno o dell’altro ordinamento cui si aspira. L'articolo è pubblicato in «La Rassegna», II, 1944, n. 45, 9 novembre, p. 1. </em></p><p>L’alternativa politica, che ha reso così incerta la vita pubblica in Italia nei primi mesi della nuova esperienza democratica, si va facendo sempre più chiara, malgrado la tregua concertata dai Partiti intorno alla questione istituzionale. L’interrogativo, nel quale sembra racchiudersi tutto l’avvenire del popolo italiano, è se l’Italia dovrà essere retta in forma monarchica o repubblicana.</p><p>Il problema però, che è della maggiore complessità e delicatezza, risulta piuttosto velato che chiarito dalle molte recenti polemiche e dall’asprezza e intransigenza degli stati d’animo determinati da quello che è in fondo un episodio, sia pure di eccezionale gravità, nella storia d’Italia, il fallimento cioè della monarchia nella folle esperienza fascista. È il succedersi doloroso degli eventi in questi vent’anni, che importa un problema, il quale altrimenti, secondo quanto è dato presumere, non sarebbe stato proposto per ora e in questa forma, così decisiva, così tragica, vorremmo dire, così insuscettibile di dilazioni e di compromessi. È l’arrestarsi improvviso e irrimediabile della gran macchina dello stato, questa dolorosa e straordinaria vacanza delle istituzioni, delle iniziative economiche delle stesse energie morali, che contrassegna il grande fallimento e sembra indicare, come naturale e quasi miracolistico rimedio, un totale rinnovamento istituzionale. Così la questione non è prospettata nella sua giusta luce e rischia di essere risolta, nel denso fermento rivoluzionario, senza serenità di giudizio storico.</p><p>Questo travolgere nella sorte della persona quella della istituzione, questo sopravalutare il valore sintomatico dell’episodio, chiudendo gli occhi ad ogni altro elemento che possa essere onestamente esaminato, è stato il gioco naturale delle sinistre, per programma, e non da oggi, repubblicane.</p><p>Sotto veste d’intransigenza morale (ed è un’intransigenza che ha pure le sue buone giustificazioni) ha operato così in realtà una ben più vasta e decisa intransigenza politica.</p><p>Travolte dal gioco abile e veloce, senza avvertire il pericolo della frettolosa unilateralità, le stesse forze, che sarebbero state propense ad una più serena valutazione, sono state fermate dalla pregiudiziale morale alle soglie del problema politico.</p><p>La questione istituzionale così non è stata esaminata nel terreno che è proprio ad essa, quello politico cioè, se non in modo timido e parziale. Prova ne sia che di fronte alle recise affermazioni di fede repubblicana, nessun uomo, che tenesse al suo buon nome, ha osato proclamarsi monarchico, velando la nascosta simpatia, quasi si trattasse di cosa vergognosa. Le accuse di reazione brutale, di conservatorismo egoista, di filofascismo (facili armi impugnate da braccia vigorose) hanno completato l’opera, cristallizzando una situazione politica tutt’altro che chiara. Per conseguenza il popolo italiano, restituito a dignità democratica, si avvia ciecamente a fare una scelta, del tutto ignaro del valore proprio delle due alternative. È onesto aggiungere che una parte di responsabilità relative a questo stato di cose ricade su quegli ambienti di vera e sfacciata reazione e su quel piccolo esercito di avventurieri disoccupati, i quali tutti circondano ancor oggi la monarchia, fuorviandola e compromettendola.</p><p>Per contribuire a quest’opera di chiarificazione, cui ha sempre atteso con assoluta imparzialità il nostro giornale, aggiungiamo qualche cenno a quanto abbiamo detto sin qui e che è già di per se stesso significante.</p><p>Conviene appena osservare che le idealità sociali di questo tempo si concretano nella spinta democratica verso un governo effettivo delle masse popolari, il quale assicuri, in una uguaglianza non di parole, il bene comune e la dignità giuridica, economica e morale di tutte le persone.</p><p>Nel meccanismo della vita pubblica, tra gli altri delicati ingranaggi, vi è la persona del Capo dello Stato, al quale possono essere attribuiti poteri di varia natura in un sistema più o meno largo di controlli. Nel sistema repubblicano il popolo sceglie, in successive scadenze, la persona del Capo dello Stato; nel sistema monarchico la riceve secondo un ordine naturale di successione fissato dalla legge. Ora nessuno dovrà negare la maggiore democraticità, in astratto, del sistema elettivo di fronte a quello ereditario, ma nessun onesto pure vorrà negare che la somma dei poteri è attribuita al Capo dello Stato, in modo variabile, dalla costituzione, così come in questa sono fissati i controlli i quali garantiscono un effettivo governo di popolo. Così può un paese democratico come l’Inghilterra essere retto, e senza incidenti di sorta, da un sistema monarchico, il quale assicura la comunità imperiale dei popoli britannici.</p><p>La scelta va fatta dunque senza pregiudiziali teoriche molto nette e guardando attentamente la reale situazione politica collegata ai precedenti storici con il loro insegnamento di esperienze. Di più essa va fatta, tenendo grande conto di quel che segue ad essa e non è affatto questione di particolare.</p><p>Non basta volere la monarchia; bisogna stabilire che monarchia si vuole. Non basta essere per la repubblica; bisogna sapere e dire quale mai repubblica ci piace, se una repubblica sociale proletaria o una di classi, intese come funzioni sociali collaboranti nell’ordine e quindi superantesi come tali in una seria ed accorta eguaglianza democratica, per far luogo da ogni parte alla sola realtà etico-politica, la persona umana nella sua individualità.</p><p>Ci sembra perciò malizioso, o almeno ingenuo, il tentativo fatto in un recente articolo de la «Domenica», per creare un fronte unico repubblicano, nell’attesa di definire poi, a repubblica instaurata, le altre questioni politiche e sociali<sup><a href="#footnote-306" id="footnote-ref-306">[305]</a></sup>.</p><p>Noi crediamo invece che occorra procedere cauti e sottoporre ad un vaglio onesto tutti i problemi, i quali danno un significato concreto, al di fuori di ogni rettorica ingannatrice, all’alternativa: monarchia – repubblica, che non a torto, se così intesa, è il primo problema della nuova Italia.</p><p>Mr.</p><h3>Democrazia sociale</h3><p><em>In un articolo apparso in «La Rassegna», II, 1944, n. 46, 16 novembre, p. 2 Moro affronta il tema della democrazia come mera tutela delle minoranze o come democrazia sociale: è il rapporto tra la libertà e la giustizia sociale che deve qualificare il nuovo ordine democratico.</em></p><p>Di recente un giornale liberale ha fissato nettamente le caratteristiche della democrazia, individuandola come un sistema di reggimento politico, nel quale è lasciata indefinitamente aperta la via all’affermazione di nuove idee sociali mediante il riconoscimento e la tutela delle opposizioni di minoranza<sup><a href="#footnote-307" id="footnote-ref-307">[306]</a></sup>. Dopo di che il giornale romano ha domandato alle sinistre di confrontarsi con questo modello e di dichiararsi, in conseguenza, democratiche o no, nettamente, senza evasioni abili mediante aggiunte di aggettivi (progressista, sociale ecc.) alla chiara ed inequivocabile parola di democrazia.<strong> </strong></p><p>È una posizione, questa, evidentemente solo negativa. Essa si risolve infatti nel proporre null’altro che un metodo per l’incontro ed il vaglio delle volontà particolari costituenti quella generale della collettività. Un governo di popolo implica certo il rispetto della volontà espressa in ogni settore del quale si compone la vita sociale, ma non può poi fermarsi in questa assurda parificazione di tutte le ideologie, la quale si risolve in una rinunzia a far valere comunque un ideale di vita. L’espressione governo di popolo è troppo significativa per se stessa, perché il metodo della libertà per tutti, ch’è pure una necessaria premessa, possa esaurirne tutto il valore.</p><p>Ecco perché è giustificata, almeno in linea di principio, la introduzione di quelle aggiunte qualificative al termine democrazia, le quali invece il giornale liberale, come si è notato, respinge nettamente.</p><p>Ora, se la democrazia, ridotta a rispetto permanente delle minoranze, si risolve in sola forma, sfuma in una metodologia che non risponde all’ansiosa richiesta dei popoli, una concezione contenutistica, quale si esprime nei termini di democrazia sociale o progressiva ed altri, salva poi la premessa di una libera discussione sempre aperta?</p><p>Il dilemma dunque è veramente insolubile? Se si accetta cioè il metodo della libertà pienamente e con assoluta sincerità, si deve giungere necessariamente a rinunziare a una concreta idea umana e sociale che si proponga e faccia valere con vigore intransigente? E se invece questa idea c’è, e si crede in essa, e si attende da essa la palingenesi del mondo, si è davvero costretti a rinunziare ad un metodo liberale, che permetta l’offesa ricorrente dell’idea avversaria?</p><p>Se non andiamo errati, è questo il più grave punto di conflitto sociale del nostro tempo. Ed è in ciò pure il diverso vigore dell’azione politica delle destre e delle sinistre, le prime pronte a riconoscere valore all’ideologia avversaria, finché non diventi esclusiva, le seconde portate invece a negarlo del tutto, se pure si adattano, per ragioni tattiche, al compromesso della convivenza.</p><p>Ma quella della destra è, proprio per tali premesse, una contrapposizione tiepida e timida, nella quale l’avanzare rispettoso di una verità che accetta altre verità accanto a sé cede di gran lunga allo slancio di una fede intransigente che si fa da politica, il più delle volte, ultra politica. Questa è, essenzialmente, la ragione della debolezza delle destre, quella timidezza cauta che lascia, pur nel progetto delle più ardite riforme sociali, estranee le masse, galvanizzate dalla irruenza veemente della intransigenza di sinistra.</p><p>Ciò vuol dire che oggi i popoli chiedono, più che libertà, benessere, più che lotta, pace, più che idee di fredda razionalità, intuizione e fede? È molto difficile rispondere con esattezza a queste domande. Certo è però che la spinta sociale e progressista è l’esigenza più vivamente sentita nel mondo moderno e che in qualche modo, magari contro le affermazioni programmatiche, l’idea di libertà, di libertà politica in particolare, resta oscurata dall’idea forza della cosiddetta giustizia sociale. Non già che le masse oggi rinunzino alla prima, tanto vero che tutte le rivendicazioni sociali, anche le estreme e più rudi nel modo di attuazione, si svolgono e si fanno valere nel segno della libertà e della democrazia. Tanto vero che le più spinte attuazioni di democrazia sociale lasciano un minimo di libero respiro ideologico e preparano la via ad una organizzazione democratica dello Stato.</p><p>Ma in prima linea è la giustizia sociale; poi viene la libertà e resta a vedere, se essa sarà spinta al punto da ammettere che ritorni come opposizione legittima di minoranza la vinta reazione economico-politica; da dare alla fede intransigente della giustizia l’agilità di una forza in gioco tra le altre forze; da sacrificare alla libertà la certezza definitiva della vittoria.</p><p>Confessiamo che questa precedenza contrasta con la naturale gerarchia dei valori della vita ed è essa appunto che, con tutte le incognite del dosaggio di questa libertà concessa al termine di un processo, fa temere che il nuovo mondo sia per essere più giusto magari, ma sempre meno libero. È doveroso però riconoscere al tempo stesso che tra libertà e giustizia non v’è irrimediabile antitesi, ma solo conflitto, sia pure angoscioso, di precedenze e che alla democrazia non solo può, ma deve essere data una qualificazione che ne completi il significato. Che se di questa si vuol fare a meno, sia pure, purché la democrazia contrassegni, oltre che il metodo, il contenuto socialistico ed umanistico che è ad essa essenziale.</p><p>Di più, se l’esperienza del passato e quella del tempo nostro sembrano mostrare l’incapacità della libertà a spianare la via all’avvento della giustizia, se insomma la direttiva sembra chiaramente segnata dalla giustizia alla libertà e non viceversa, non si devono fermare, malgrado tutto, le forze amanti davvero della libertà nel suo pugnante significato che include la giustizia. Per dare il più possibile al moto del progresso sociale il significato di un’opera di educazione e di autoeducazione; per temperare le asprezze delle dittature palesi o larvate nell’attesa, se al mondo sarà riservata tale esperienza, dell’inveramento dei due termini nella sintesi unitaria.</p><p>Mr.</p><h3>Tragico panorama di vita romana</h3><p><em>In un articolo pubblicato in «La Rassegna», II, 1944, n. 47, 23 novembre, pp. 1-2, Moro descrive il degrado in cui versa la città di Roma, la delinquenza che vi prospera ma anche il desiderio di riscatto che nutre la popolazione. </em></p><p>Roma è tra le pochissime città italiane lasciate quasi intatte dalla guerra. Questa è forse la prima impressione di chi vi ritorna dopo il lungo distacco; ed è un’impressione mista di soddisfazione e di accoramento per il richiamo, così naturale, a tante rovine che questa salvezza così limitata, così eccezionale, così assurda perfino determina. Roma dunque è salva, almeno nella sua struttura esterna, in un’Italia distrutta. E sembra come una disposizione provvidenziale, la quale abbia lasciato integro il centro spirituale e politico della nostra vita di nazione, per facilitare la rinascita.</p><p>Poi man mano a questa prima altre impressioni si sovrappongono, contrastandola. Questa città salva, questa città fortunata ha pure i suoi lati oscuri, che l’ansioso lavoro di ricostruzione in tanti mesi non è riuscito a superare. Vivere a Roma oggi è cosa difficile, faticosa. Pure, quando si riesce ad andare di là dall’episodio contingente e si stempera l’affanno delle mille giustificatissime preoccupazioni nella soddisfazione di una vita libera ormai dal timore costante sofferto nei nove mesi di occupazione, il romano respira a suo agio e si sente quasi felice. Questo contrasto tra oggi e ieri, ancor dolorosamente presente, questo contrasto a tutto vantaggio della nuova atmosfera di libertà, provvisoria e parziale, ma pur sempre libertà serve tra l’altro a spiegare quel non so che di festoso ch’è nell’ambiente e nei volti e resta indelebile nella tristezza, pur sussistente in tanti, dell’ora. Non è più certo l’euforia, l’ingenuo entusiasmo indiscriminato, la fraternità superficiale e facilona dei romani ai primi giorni del giugno scorso, ma è il resto di un sentimento di gioia come per il ritrovamento della ragione di vivere; un sentimento smorzato, ridotto in proporzioni di equilibrio, indurito e fatto serio da nuovo dolore, ma pur sempre presente.</p><p>A Roma dunque si vive a fatica. Napoli sola, probabilmente, ha conosciuto finora ed in parte superato difficoltà eguali: dalla mancanza quasi completa dell’illuminazione pubblica e privata alla rarefazione delle comunicazioni con i conseguenti paurosi affollamenti; dall’aumento fantastico dei prezzi alla svalutazione della legge e della pubblica autorità, tanto che nelle strade, alla luce del sole, si svolge affollato e rumoroso il mercato nero, mentre è esposta a mille rischi, soprattutto di notte e già nella sera, la vita dei cittadini per una straordinaria e audacissima fioritura di delinquenza. </p><p>Vita miracolosa</p><p>A Roma dunque si muore di fame, o si morirà di fame almeno nell’inverno imminente, quando le poche scorte penetrate tra le maglie dei posti di blocco e le risorse eccezionali della buona stagione saranno terminate? Si è tentati in effetti di rispondere affermativamente. Come fa a vivere con i prezzi proibitivi praticati nel mercato nero, diventato normale, questa città senza attività industriali, questa città burocratica, dove consumare per l’illuminazione due candele per sera, vuol dire mettere in bilancio cinquanta lire di spesa?</p><p>Questa vita che resta, immiserita, afflosciata, stanca, questa vita che sussiste, abbarbicandosi alle risorse di una conservazione coraggiosa fino alla disperazione, è veramente un miracolo.</p><p>Dopo questa guerra bisognerà rivedere i limiti tradizionali delle possibilità di vita. Quello che sembrava indispensabile alla comoda valutazione di noi uomini della pace, è lasciato lontano, oh quanto lontano. La vita si è ridotta scarsa, essenziale; si è smisuratamente, misteriosamente ridotta. È provato che la vita vale più del cibo che la sostiene; essa resta, raccogliendosi tutta per resistere alla tentazione del nulla, anche quando il cibo manca.</p><p>Ma forse questo miracolo ha una sua parziale, tristemente umana, spiegazione: la disonestà. Il morso della fame ha reso gli uomini più facili all’accomodamento con la propria coscienza morale e la stessa valutazione sociale, diminuendo il suo rigore, resa quasi inerte, inefficace, timida tra tanta necessità e tanto dolore, ha fatto venir meno la remora di una riprovazione, che operò fino a ieri come impulso di bene. Il pubblico accattonaggio, divenuto frequentissimo e presumibilmente disonesto oltre che incivile, è solo la manifestazione più evidente di una disonestà che serpeggia diffusamente in tutti i ceti, assume diverse forme, si serve di mille inaspettati espedienti e strumenti. E il popolo di Roma, vittima di una delinquenza organizzata ed ardita, la quale opera pressocché indisturbata alla periferia ed al centro, si stringe con una strana solidarietà nutrita di disperazione a difendere il colpevole contro l’azione della polizia. Non è pietà né indisciplina sistematica, ma come un senso freddo e ostile di fatalità, che giustifica il male e il disordine, che accomuna stranamente la vittima e l’oppressore, colpiti entrambi dal destino, costretti entrambi dalla stessa dura necessità, contro chi vorrebbe togliere questa nuova terribile arma per la lotta della vita, senza aver prima rifatto questa vita possibile e serena, senza avere neppure promesso nulla.</p><p>Pessimismo dunque. Sfiducia nei confronti dell’autorità, considerata impotente a riparare e salvare; sfiducia, di più, amara e irritata di fronte alla repressione. Una specie di anarchia domina la vita di questa popolazione, che fu ritenuta disciplinata ed è accusata ancor oggi di conformismo. Tra tanta rovina, mentre l’amore scade non esperimentato o addirittura ignorato, ciascuno confida, per quel tanto che può, solo in se stesso, nella sua forza, nella sua astuzia, nella sua prepotenza, nella sua intelligenza. Ogni intervento estraneo gli sembra inutile ed offensivo. Pericolosissimi grappoli umani agli sportelli delle circolari, ove il flusso dei passeggeri assume il ritmo caotico e scomposto di una lotta per la vita, affidata senza alcun rispetto di leggi, di autorità, di umanità, alle proprie risorse, sono, una tra le tante, plastica rappresentazione di siffatti stati d’animo. Che non sia scoppiata in tutta la sua ferocia la lotta dell’uomo lupo all’uomo, è un miracolo, ancora un miracolo.</p><p>Ma serpeggiano, nel dispregio della legge, nella sfiducia verso l’autorità, quale che sia, nel ricordo di governi misconosciuti, contro i quali fu aperta la reazione, serpeggiano fermenti seri e pericolosi di rivoluzione.</p><p>Folla anonima</p><p>Dove in un incidente di servizio per mano di un agente della forza pubblica è caduto un giovane comunista, la folla staziona a distanza di giorni, commossa, interdetta, rivivendo in quella la sua sventura; folla addolorata di tutto e di nulla, irritata contro tutti e contro nessuno, in attesa di qualche cosa di nuovo: di una vendetta o di una purificazione, è lo stesso. Folla silenziosa che può farsi violenta ad un tratto e chiedere ragione al primo ignaro e innocente carabiniere che passa di una colpa non sua, di un gesto che non fu, forse, una colpa. Folla anonima, dal vestito sdrucito, che colpisce nell’uomo in divisa il simbolo di un ordine che non salva e non protegge, di un ordine inutile che ha condotto un popolo ad estrema rovina. E poi questa folla si commuove, se qualcuno, passando, pacatamente la fa ragionare, e forse vorrebbe prendere una volta vendetta di se stessa, del suo disordine che non costruisce neppure, della sua stessa disperazione. E sui muri si moltiplicano, debolmente contrastate, le scritte ostili alla monarchia, tracciate da rozze mani forse con convinzione (ma non è anche questo forse un modo per tirare la vita?), accettate con passività indifferente, che si fa a tratti rabbiosa, come per uno sfogo che si sa tuttavia esso pure vano. No: si sente che non si è colpito un bersaglio che valga e che quello che è stato, è stato, ineluttabilmente.</p><p>Alla primissima sera le vie, certe vie del centro soprattutto, si animano di una folla senza fretta, in apparenza addirittura festosa; cinema e caffè e ritrovi si affollano. Gente gaia, senza pensieri, si direbbe. Forse, più veramente, gente che ha dimenticato o si sforza di dimenticare.</p><p>Un gruppetto, a tratti, staziona presso un vecchio sdraiato per esaurimento su un marciapiede con una richiesta di carità, fatta muta dalla inedia. Poi prosegue. Sono due volti della città, due volti di una stessa umanità, anzi, a tratto a tratto, prostrata e risorgente, disperata e gioiosa. Ma è lo stesso volto, la stessa vicenda umana di dolore che non spegne la volontà di vivere; di gioia che non sa dimenticare né superare il dolore. Dolore virile forse è questa letizia serale che pare indifferenza; coraggio cosciente di un popolo che non vuole morire. Offenderemmo l’Italia, se pensassimo che in essa tutto è uguale e che tanta sofferenza è passata, consumata, invano. Noi crediamo nell’Italia e vogliamo pensare sia questa soltanto volontà di vivere, coraggio di un popolo che ha già conosciuto il dolore e non si sente ancora vinto.</p><p>Mr.</p><h3>Dinamismo del centro</h3><p><em>Moro chiarisce che la posizione che vanno assumendo i cattolici al centro dello scenario politico assegna loro un compito dinamico di mediazione e di confronto con gli altri partiti. L’articolo è pubblicato in «Pensiero e Vita», I, 1944, n. 25, 25 novembre, p. 1. </em></p><p>La posizione politica dei cattolici è certamente difficile. Sollecitati da una parte verso un estremo e rigoroso conservatorismo in nome di un presunto diritto divino, che consacrerebbe intangibile l’ordine attuale dei poteri e dei beni; sospinti, dall’altra parte, verso il moto rivoluzionario della sinistra in nome di quella carità che, contrassegno del cristiano, non può sopportare di convivere con l’ingiustizia, rompendo il vincolo della fraternità umana.</p><p>Bisogna dunque dare atto di questo, che tra tante interessate sollecitazioni la scelta si è presentata effettivamente difficile e non ha dato risultati univoci.</p><p>La diversità, naturalmente, ha fatto gridare allo scandalo a destra e a sinistra; e si è parlato di tradimento dell’idea cristiana operato con gli slittamenti verso la conservazione o verso la rivoluzione.</p><p>Ma c’è dunque una posizione <em>naturale</em> dei cattolici, una veramente coerente ai presupposti della fede e della morale cristiana? Noi crediamo di sì e ci convince in questo senso la stessa intransigenza di cui ora dicevamo, la quale, sospingendo con eguale vigore e, il più delle volte, in buona fede i cattolici verso sinistra e verso destra, dimostra che vi son buoni sostanziali motivi per una politica, insieme, di destra e di sinistra; che perciò veramente coerente ai presupposti della fede è una posizione di centro.</p><p>Si potrebbe, a riprova, se ve ne fosse bisogno, citare le evoluzioni subite fatalmente da concreti indirizzi che, spinti a destra o a sinistra con slancio esclusivo, han dovuto poi ripiegare, se hanno conservato della buona fede, o rinunziare, anche nell’intimo, ad una qualificazione cristiana.</p><p>Certo è intanto che la posizione di centro non è per nulla comoda e facile, non è una posizione di riposo, anche se qua e là si fa vivace l’accusa di agevole compromesso, il quale evita l’asperità delle punte estreme e si tien pronto a seguire, a proprio vantaggio, tutti gli sviluppi. Ma quest’accusa è infondata, perché disconosce la essenziale funzione di mediazione, dalla quale soltanto è assicurata la continuità dello svolgimento storico.</p><p>Ché tra il vecchio e il nuovo non c’è una netta, precisa, inderogabile linea di demarcazione; c’è invece un processo perenne per il quale il vecchio si adatta e si rinnova ed il nuovo si svolge in un collegamento continuo e fecondo con il passato.</p><p>Il centro non è dunque un punto immobile, ma un processo; e un processo faticoso, impegnativo, ricco d’incognite. Non si tratta di fermare il corso della storia contro la perenne esigenza del moto, di fermarla al «centro», dove s’impedisca, tra riformismo legalistico e nostalgia di tradizioni, una totale rivoluzione per il rinnovamento del mondo. Si tratta invece di assicurare la continuità del processo e perciò accelerare il moto, potenziarlo nel suo vigore, ma controllarlo al tempo stesso, perché nulla di quello che è umano e fu faticosamente conquistato vada perduto.</p><p>La posizione, così intesa dunque, è di estrema responsabilità e niente affatto comoda. Questo osservatorio, dal quale si guarda egualmente bene a destra e a sinistra, ha orizzonti immensi. Si richiede una osservazione continua, intelligente, vigilante.</p><p>Qui s’infrena il moto della rivoluzione dall’interno e non dall’esterno (e cioè per volgare, tirannica reazione); s’infrena soddisfacendolo nelle sue giuste esigenze, innamorandolo dell’ordine e della continuità, dirozzandolo nelle sue asperità, educando, in una parola. Qui si rende il passato ansioso esso stesso di una vita nuova e docile ai mutamenti necessari, sostanzioso e semplice nelle valutazioni e, soprattutto, coraggioso nel prendere volta per volta le decisioni che il tempo impone.</p><p>Ai cristiani, i quali vantano una esperienza religiosa e morale di ricchezza senza pari, è naturalmente commesso questo compito delicatissimo. Essi, che posseggono la carità come fermento di rivoluzione e l’ansia di un regno che non è di questo mondo come freno e principio di saggezza prudente, essi che affermano, e non a parole, il primato dello spirito e pur non sono assenti ove la vita, stretta dalla miseria, resiste disperatamente, essi debbono esercitare quest’opera mediatrice equilibrata e serena, che è indispensabile alla soluzione dei problemi del mondo.</p><p>La quale funzione si assolve non solo, e, vorremmo dire, non tanto in sede politica, ma ancora e più in sede metapolitica, in quella larga esperienza religiosa, ricercatrice di verità e creatrice d’intese, nella quale soltanto, presumibilmente, gli uomini che rappresentano due mondi in lotta potranno sentirsi agevolati all’incontro costruttivo.</p><p>Quanta delicatezza, quanto amore, quanta intelligente comprensione, quanta vigile cura richieda quest’opera, è inutile dire. Si tratta di educare generazioni nuove e classi che ascendono con moto confuso, verso il potere. Si tratta di rinnovare sempre la sensibilità di coloro che sono più in alto, perché sappiano favorire senza invidie e preparare essi stessi il moto di ascesa della giovinezza del mondo. Di più è facile che la incomprensione conduca ad una condanna dell’opera generosa, che passi così tacciata di rivoluzione o di reazione, con disprezzo, resa, in apparenza, infeconda. Può darsi cioè che al mediatore della pace e della giustizia nel mondo tocchi in sorte di essere travolto e sconfitto. Ma sarà travolgimento momentaneo e sconfitta apparente; un diverso modo, eroico, di seguire e regolare il corso travolgente delle cose in ispirito di giustizia e di amore.</p><p><span id="mention-103" class="mention person" about="AldoMoro">Aldo Moro</span></p><h3>I difetti degli italiani</h3><p><em>Moro non accetta che si giudichi il popolo italiano trascurando, da un lato, le prove di solidarietà e di operosità che esso ha offerto, dall’altro l’ampiezza della crisi morale che riguarda tutta l’umanità. L’articolo è pubblicato in «La Rassegna», II, 1944, n. 48, 30 novembre, p. 2.  </em></p><p>Dei difetti del popolo italiano si è occupato di recente Gabriele Pepe<sup><a href="#footnote-308" id="footnote-ref-308">[307]</a></sup> su <em>«Il Risorgimento Liberale»</em>, indicandone due: la mancanza di senso civico e la scarsa educazione politica<sup><a href="#footnote-309" id="footnote-ref-309">[308]</a></sup><em>.</em> Ed intanto quell’Autore, proponendosi di compiere una valutazione serena e, soprattutto, costruttiva, si schierava contro coloro che si mostrano così solleciti nell’attribuire al nostro popolo, ed al nostro soltanto, le colpe peggiori. Costume non nuovo e certo deprecabile, malgrado la nobiltà dell’intento morale che spesso lo determina, perché inclina a disperdere come vane l’energie necessarie alla ripresa nazionale.</p><p>Le colpe dei popoli sono colpe degli uomini che li compongono; quando si discende perciò verso questo apprezzamento realistico e lo si conduce con il necessario rigore obbiettivo, si scorge che mescolato al male, se pur meno visibile, c’è molto bene, eroismo, per lo più silenzioso ed oscuro, della modesta vita di ogni giorno. E come la guerra, facendo dilagare la miseria, turbando l’ordine delle famiglie, rendendo più chiare ed acute le già latenti crisi politiche e spirituali, determinando colossali movimenti di masse umane non sempre controllate e orientate, ha aggravato e messo in dolorosa evidenza abiti di decadenza morale, ha pure creato o accentuato solidarietà, sollecitato incontri costruttivi tra uomini, chiarito idee, tolto da consuetudini di mediocrità e d’indifferenza molti spiriti, fatti così più vigili e pensosi.</p><p>Ciò è avvenuto in questa guerra per il popolo italiano, al quale perciò sarebbe ingiusto guardare con animo sfiduciato, malgrado mille segni sconcertanti di decadenza e di disorientamento, perché accanto a questi vi son pure prove manifeste di vitalità e promesse, crediamo, non ingannatrici, di un miglioramento spirituale e morale.</p><p>Se non sentissimo questa fiducia, se la nostra sensibilità non ci avvertisse dell’emergere misterioso dalla storia di motivi profondi e operosi di verità e di bene, dovremmo guardare con paura all’eccessivo fiorire di iniziative, le più varie, troppo spesso vuote di contenuto o quasi, mentr’esse, pur tanto manchevoli, son manifestazioni di questa vitalità e contribuiscono, a loro volta, così diagnosticate, a corroborare la nostra fiducia e ad aumentare la nostra serenità.</p><p>Ma vi è indubbiamente, accanto al bene, del disordine morale, e gravissimo; vi è in Italia e fuori d’Italia ed è espressione, la più evidente, di quella crisi degli spiriti nel nostro tempo, la quale ha avuto nella guerra rinnovata in forma di tanto più distruttiva un tentativo disperato di soluzione. E proprio la guerra, urto di egoismi e di smarrimenti, tutti responsabili, sebbene in diversa misura, serve a meglio svelare questa tragica universalità la quale non è qualche cosa di aggiunto, ma di assolutamente connaturale all’esperienza del male. Così non è soltanto ingenuo, ma pure molto pericoloso per la necessaria rigenerazione, il considerare in modo esclusivo quelli che sono aspetti particolari di un fenomeno unico e tra loro interdipendenti e influenzantisi.</p><p>Il male, come e più del bene, è terribilmente diffusivo; contro esso soprattutto non valgono le frontiere, tanto meno le mobili frontiere, che la guerra sposta con facilità convulsa.</p><p>Se pur è necessario dunque guardare a noi stessi, perché da noi naturalmente comincia l’opera salutare di rigenerazione, se si vuol fare opera costruttiva, è egualmente indispensabile guardare molto lontano, per sentire le nostre e le altrui responsabilità, quali sono, veramente universali.</p><p>E se si va facendo sempre più decisamente strada l’idea di una comunione politica del mondo, la quale fa apparire i problemi nazionali come aspetti particolari di problemi europei e mondiali, tanto più certamente ciò vale per i problemi dello spirito. Ed anzi tale viva ed operosa solidarietà nell’impostare e risolvere questi, è come il fondamento indispensabile e l’anima di ogni altra solidarietà, che resta, per sua natura, più in superficie.</p><p>Né esaltazioni né depressioni dunque; guardiamo in faccia la realtà, per riconoscere il poderoso bagaglio di male che noi uomini di tutte le genti portiamo per debolezza o malvagità; per intraprendere tutti insieme l’opera vera di rinascita con piena fiducia nella possibilità di vincere il male, con la certezza che questo è il contributo più serio che può essere dato alla soluzione dei mille problemi che ci travagliano, con una operante coscienza della interdipendenza umana per la quale non può esservi risorgimento dell’Italia se non in un’elevazione morale del mondo e viceversa.</p><p>Se poi si vuole impostare in termini concreti questo problema di una universale rinascita morale, bisogna, noi pensiamo, fare operare in modo solidale e senza diffidenze tutti gli organismi che perseguono fini educativi quali che siano le premesse e le mete ultime di ciascuno, purché essi possano incontrarsi in un programma minimo comune, come possono in effetti il più delle volte.</p><p>Non si neghi che molte incomprensioni ed anzi dichiarate incompatibilità hanno spesso impedito o diminuito di efficacia quest’opera educativa. Le iniziative religiose, i partiti, i sindacati, le scuole dovrebbero nelle varie nazioni potersi incontrare e più efficacemente lavorare insieme. Sul piano internazionale diverse fedi religiose, organi di cultura, istituti sindacali dovrebbero meglio accordarsi in un piano comune di rigenerazione, superando le barriere politiche e quelle spirituali che non sono meno pericolose.</p><p>E quanto più si vorrà e saprà prescindere, così, lavorando, da un immediato intento politico, tanto più si farà opera efficace per questo fine. Ché al di là dei problemi concreti territoriali ed economici, che conducono i popoli a incontrarsi o scontrarsi, vi sono da risolvere, per facilitare e rendere duratura la pace del mondo, problemi spirituali. La lotta contro il male ed il conseguente ritrovamento in noi di una umanità comune e buona sono appunto impulsi efficacissimi, e di efficacia durevole, per raggiungere un assetto politicamente ordinato in questo mondo sconvolto.</p><p>Mr.</p><h3>La marcia della fame</h3><p><em>Nel dicembre 1944 si tiene a Roma una marcia popolare contro il costo dei generi alimentari e l’insufficienza di derrate. Moro spiega perché i disordini popolari e le proteste contro la povertà materiale lasciata dalla guerra implicano una urgente e inoppugnabile richiesta di giustizia. L’articolo è pubblicato in «La Rassegna», II, 1944, n. 51, 21 dicembre, p. 1.  </em></p><p>La marcia della fame, già minacciata da qualche giorno, è dunque incominciata. Ed è incominciata in modo inatteso e caratteristico. Non la muta protesta di volti emaciati per le vie splendenti della capitale, ma l’attacco violento di una folla disperata ai mercati neri fioriti indisturbati nei diversi quartieri di Roma. Incontro esasperato e disordinato di gente misera con gente misera. Ancora una volta le vittime di una stessa situazione dolorosa si sono colpite a vicenda, mancando al vero bersaglio, se pure un bersaglio c’è, che, una volta individuato e preso di mira, possa sanare le piaghe di questa disgraziatissima Italia.</p><p>La barriera della legge non è servita, ancora una volta, affatto, perché necessità non ha legge e questo è tempo di necessità estrema, primordiale, durissima. Per ciò forse gli assalitori non si son domandati, quale e quanto sarebbe stato il guadagno; non hanno ricercato, se vi fosse negli altri una colpa da punire, o una stessa sciagura da riconoscere e, possibilmente, da lenire.</p><p>Come tutti i moti disordinati, anche questo non è approdato a nulla: ha lasciato tal quale la miseria: ha lasciato tal quale il dolore, se mai con un turbamento maggiore, come quando si abbandona, in tempi di difficile assestamento, un binario quale che sia.</p><p>Ma se la cronaca può registrare questo nulla di fatto e passare agli atti un altro inutile avvenimento, la nostra umana sensibilità non può non soffermarsi un momento a considerare. Nelle sue forme incomposte e strane, nella sua sostanziale inefficacia, questa richiesta di pane per un popolo stanco e provato da infinite miserie, ha un terribile significato e fissa precise responsabilità per ieri e per oggi. Noi non sappiamo in che misura dai detentori delle ricchezze del mondo (oh, quanto diminuite) si possa venire incontro ora ai bisogni di questa Italia stremata. Non sapremmo dire fino a che punto la tempestività e concretezza di questo aiuto dipenda da possibilità effettive ed in quanta parte invece da buona volontà fraterna e da calcolo politico. Ma quello che sappiamo con certezza è che i beni del mondo sono stati follemente dissipati nella politica di armamento e nella guerra guerreggiata. Sappiamo che l’umanità si è occupata con la cura più zelante, per cinque anni e più, di distruggere il necessario per soddisfare i bisogni elementari della vita. Sappiamo di più, che essa ha direttamente lavorato, per insidiare e colpire la vita, per mettere in difficoltà gli uomini.</p><p>A che cosa abbia portato la guerra, oggi dunque vediamo. Questa terribile marcia della fame, che non è solo di Roma, ma di ogni paese d’Italia; che è di ogni capitale e di ogni minuto paese dell’Europa e del mondo; questa marcia della fame dei superstiti di un’umanità mal ridotta, marcia violenta o accorata, disperata o fiduciosa, che suona condanna per tutti coloro che vollero usare lo strumento della guerra.</p><p>Per coloro che in tal modo, con la forza cioè, vollero conservare quello che un asserto razionale e solidale delle possibilità economiche non consentiva ad essi di tenere. Per coloro che in tal modo vollero predare quello che ancora una volta un ordine di giustizia nel mondo non consentiva di prendere. E poiché torto e ragione possono distinguersi nettamente con estrema difficoltà, questa terribile condanna della guerra ci pare una condanna di tutta l’umanità, un riconoscimento di colpa, forse, dopo la amarissima prova, un’espiazione.</p><p>E mentre è una condanna, è appunto una richiesta fatta a chi può, sia pure in qualche misura, provvedere. E la richiesta è avanzata, stranamente, insieme dalle vittime e dagli oppressori; da tutti coloro che non furono né violenti né disonesti, finché la vita non li spinse su di una china fatale; da tutti coloro che preferirebbero ancora adesso, quando l’abbruttimento è tanto e così generale, lavorare in modo irreprensibile, anziché usare violenza ai violatori della legge, anziché infrangere la legge per tirare a stento la vita.</p><p>Pure non sappiamo, in fondo, quanto resti di sensibilità morale, di ripugnanza di fronte alla colpa, di amore per l’ordine in questi uomini che la guerra ha provato. Quanta rettitudine è andata perduta in questi trent’anni di sventura. E lo sgomento ci prende, se pensiamo, una volta, alle nostre responsabilità. Un popolano, tra l’altro, osservava nella confusione della lotta, come un resto di giustificazione o come una protesta arrogante, che non c’è un governo, e cioè una legge, un punto obbiettivo di riferimento e di orientamento. Non sapremmo dire, se vi fosse in quell’apprezzamento indifferenza, stupore o dolore.</p><p>Ma certo il problema è questo: problema di coscienza, di educazione, di responsabilità. L’avvenire del mondo sarebbe infinitamente più oscuro di quanto già non appaia, se questa marcia della fame non fosse, in qualche misura almeno, una marcia per la giustizia, una richiesta del benessere nella legge, che sacrifica sì, ma esalta.</p><p>Che cosa sia, che questa coscienza, divenga sempre più operante, sempre più irresistibile nella sua esigenza, è compito delle élites politiche, le quali sembrano oggi gingillarsi in Italia con i problemi che non esistono, con le parole che non significano.</p><p>E la richiesta della legge è istanza di vita morale, attesa ansiosa dello spiegamento di tutte le energie dello spirito. Anche di questa povertà estrema, di questa povertà basilare per la quale si esauriscono le ragioni stesse della vita, soffre oggi l’umanità. Ma è molto facile che essa, mentre non rinunzia ad un arricchimento di essenziali possibilità economiche, trascuri poi invece questo inaridimento degli spiriti, essi pure stanchi e provati. Perciò una politica delle masse, la quale realizzasse gli obbiettivi della marcia della fame, non migliorerebbe il mondo. Questo, in Europa e fuori di Europa, attende invece una più larga restaurazione della vita dello spirito nella sua interezza; una vera e completa politica cioè, una politica di libertà.</p><p>Mr.</p><h3>Il peso del dolore</h3><p><em>In un articolo pubblicato in «Pensiero e Vita», I, 1944, n. 29, 23 dicembre, p. 1, poco dopo la morte del fratello Alberto, Moro riflette sul fatto che dinanzi al dolore la politica è impotente e l’evasione dannosa, mentre solo una profonda esperienza religiosa consente di superarlo. </em></p><p>Quello del dolore è un problema sociale? Si direbbe di sì a guardare dal di fuori le formule correnti per la felicità sociale.</p><p>Non c’è gruppo politico il quale non proponga il suo programma come rimedio delle sventure sofferte e avviamento ad un mondo migliore. La meta che tutti perseguono è appunto il benessere di ciascuno nel benessere di tutti, la maggior somma possibile di felicità umana.</p><p>Ed alla proclamazione di siffatti ideali (per i quali molte volte si promette più di quello che si possa mantenere) si accompagna uno stato d’animo di ottimismo facilone, il quale minimizza gli ostacoli con una caratteristica tendenza a collocarli al di fuori, ad identificarli con resistenze altrui, a definirli in conseguenza superabili. In questo senso il problema del dolore è veramente un problema sociale; anzi il risolverlo diventa l’obiettivo proprio di ogni politica. Anche una politica di potenza, e cioè di distruzione e sopraffazione, malgrado il suo moto deciso rivolto a travolgere l’uomo e la sua piccola felicità (borghese?) nel suo cammino rovinoso, è a suo modo una politica edonistica. Suo fine è la felicità, e cioè pienezza di vita, della collettività popolare, la quale vive in termini di specie e di generazioni, e sacrifica senza timore la individualità dei singoli.</p><p>Ma quanto siano lontane queste affermazioni programmatiche dalla realtà delle cose non c’è bisogno di dimostrare. Chiunque abbia esperienza di gioia e di dolore, sa quanto l’intimo mondo della persona sia lontano dall’essere toccato in modo efficace dall’agitato mondo sociale, anche se esso ne è, negativamente, condizionato.</p><p>Di fronte a siffatte, inequivocabili esperienze ritornano in modo vivissimo, anche se ripudiate (e magari a ragione) in teoria le differenze tra il terreno e l’eterno, tra il politico e lo spirituale, tra società e società. Chiunque senta, e soprattutto in questa tragica ora, il peso del dolore, è da un intimo istinto portato irrimediabilmente lontano dalle cronache, per esempio, di una crisi di governo, anche se il suo raziocinio lo avverte che son pure queste cose connesse alla sua felicità. Ma il raziocinio ha sempre poco peso, quando il dolore brucia, anche se da esso si può essere indotti o sforzati a pensare questo o quello, a fare questo o quello, perché ne ricavi vantaggio la collettività e, di riflesso, il singolo.</p><p>Il mondo proprio della persona è qualche cosa di molto più intimo, molto più delicato, assai difficile a trattare. Se è vero che questa intimità non ripugna ad interventi di altri, ma essa stessa li accetta, li sollecita anzi, è pur vero che deve trattarsi di ben altre partecipazioni che non siano quelle grossolane e vuote della politica ufficiale. Altro modo di comunione è desiderato; altra società viene qui in considerazione.</p><p>Ed è un richiamo a tutte le forme associative che una intuizione politica veramente cosciente del valore umano religiosamente rispetta; richiamo, di più, ad una idea, veramente umanistica, della politica, la quale in tanto si sostiene, in quanto propriamente si chiude ad ogni esclusivismo, in quanto lascia il passo ad altre risorse dinanzi al tempio della coscienza individuale.</p><p>C’è dunque tutto un mondo metapolitico, del quale l’uomo pienamente cosciente del travaglio proprio della sua umanità, non sa fare a meno. Ed è nuova, decisiva condanna di ogni inumano totalitarismo, che con leggerezza presuntuosa e offensiva passa al di là dell’uomo, spregiandolo. In ciò ha ragione Savinio<sup><a href="#footnote-310" id="footnote-ref-310">[309]</a></sup>, quando propugna su «<em>Tempo</em>» di qualche giorno fa una liberazione, riscatto dal duro presente, negazione dell’hic et nunc, caratteristico della politica, per spaziare in mondi costruiti di sogno a consolazione delle anime stanche<sup><a href="#footnote-311" id="footnote-ref-311">[310]</a></sup>.</p><p>Ma può essere questa una evasione artistica, sogno di mondi che la fantasia finge in iscambio del presente e duro? Può essere ancora questa una evasione «individuale», che riduca il problema nel termine chiuso ed oscuro di una sola piccola vita? No. Noi non capiamo Savinio o Savinio non conosce il dolore.</p><p>Una cosifatta [sic] evasione dal dolore è nulla. Irreale è questo dolore che si lascia dimenticare ed eludere da una finzione, sia pure la più bella. L’arte sorge perciò, quando esso è già vinto ed è effettivamente al di là del dolore e della gioia in un mondo che non è più umano di pesante, concreta, dura umanità. Ma le condizioni per il sogno non si possono richiamare a piacere e non son di sempre. Esse son date quando lo permette la ferrea realtà della vita. Perciò non si è sempre artisti, finché la più completa e dolorante umanità non sia spenta. Una perpetua e totale vita artistica non è cosa umana ma divina.</p><p>Il dolore non si conforta con evasioni, ma con una costante, dura, fremente presenza a se stesso. Cioè non si consola mai, bensì solo si supera, ritrovando in esso motivi di lacerante razionalità, con una decisa ed aspra volontà di vivere malgrado tutto.</p><p>Perciò lo stato d’animo religioso è perpetuamente dolorante e il dolore è sempre in sé, nella sua intima essenza, esperienza religiosa, cosa sacra. Per ciò sappiamo della sofferenza dell’Uomo-Dio, che in sé raccoglie tutta la sofferenza umana e crea, in termini di religiosità, la comunione del dolore umano, la comunione nella vittoria (non superficiale, non finta, non fatta di negatrici evasioni) nel dolore umano.</p><p>Anche il problema del dolore dunque è sociale. Sociale nel senso più elevato della parola, ma non politico, perché, malgrado il più onesto proposito, la politica si arresta impotente dinanzi al vero uomo. L’uomo fratello, l’Uomo-Dio fratello possono invece efficacemente operare. L’esperienza politica lascia dunque un residuo immenso, nel quale prendono posto altre forze, altri valori. L’uomo domanda troppe cose che la politica non sa dare. D’accordo con Savinio, dunque, che sia opportuno distogliere lo sguardo dal duro presente, per ricostruire davvero. Ma si ricostruisce guardando più in alto, più in fondo, più lontano.</p><p><span id="mention-104" class="mention person" about="AldoMoro">Aldo Moro</span></p><h3>Confidenze di un professore</h3><p><em>In un ideale dialogo con uno studente Moro espone le doti che devono qualificare la relazione tra i docenti e gli allievi: la sensibilità, la stima reciproca, un comune amore per la verità. Il testo compare in «Azione fucina», XVIII, 1944, n. 5, 25 dicembre, p. 4.</em></p><p>Il tuo entrare nell’Università ti pone, studente del primo anno, in contatto con un mondo nuovo. Diversi compagni, diversi professori. Non c’è più l’ambiente raccolto ed intimo della scuola media, i pochi compagni conosciuti per lo più da molto tempo, compagni ed anzi amici; i professori cordiali ed accessibili nel quotidiano contatto di un insegnamento dialogato. Questa novità, questa estraneità dell’ambiente accademico, freddo sempre, qualche volta solenne, è l’elemento più sconcertante di questa esperienza.</p><p>È facile che questo freddo che è intorno fermi lo slancio della tua giovinezza; che questo difetto di confidenza e di cordialità ti faccia sentire solo, troppo debole in tanta solitudine, per affrontare il compito arduo della tua formazione scientifica e umanistica. Bisogna allora che faccia uno sforzo per dissipare, per quel che dipende da te, quest’atmosfera, uno sforzo per credere che effettivamente l’Università è, come tu aspettavi, un incontro di uomini che collaborano, con possibilità e responsabilità diverse, ad un grande lavoro. Anche i Professori debbono curare, per parte loro, di far lo stesso. Queste poche note vogliono essere un contributo dato per questa chiarificazione, l’indicazione del punto di vista medio dei Professori nei confronti dei giovani loro affidati.</p><p>***</p><p>Dunque il Professore ti parrà spesso freddo ed estraneo, [pre]occupato del suo studio e del suo lavoro professionale, sfiduciato nei confronti di giovani che non studiano abbastanza o studiano con spirito angustamente utilitario, offendendo la dignità del lavoro scientifico. In questa tua impressione c’è certo qualcosa di vero, ma non è tutto. Indubbiamente le delusioni inevitabili in chi ha da fare con una massa di giovani, ai quali dedica, senza trovare corrispondenza adeguata sempre, il meglio delle sue energie, determinano stati d’animo di pessimismo o aspro o benevolo, di quella cattiva benevolenza che si risolve in indifferenza per la sorte dei giovani.</p><p>In chi ha dedicato la sua vita alla scuola questa stanca rinunzia a rispondenze e riconoscenze, dapprima desiderate ed attese, pone come un velo di dolore su ogni attività dell’insegnante, qualche cosa che resta almeno nello sfondo, come il peso della dura esperienza della vita, anche in chi con il più grande fervore attende alla sua opera di formazione scientifica e di educazione. Ma è soltanto, il più delle volte, uno sfondo, una sfumatura, che nulla tolgono alla fiducia, all’affetto, all’interessamento del professore nei riguardi dei giovani, che ritornano, generazioni e generazioni, a dargli la certezza di una fresca vita inesauribile.</p><p>Il professore di Università è dunque, al di là delle apparenze togate, un amico, che ama la scuola e i giovani e si ritrova in essi, intero. Bisogna, amico studente, che tu sappia capire. Anche dove il disinteresse e la distanza sembrano maggiori (e non è sempre, e non è nemmeno spesso per fortuna), tu saprai leggere con delicatezza il dolore di una rinunzia. Perché se la scuola per te è, fatalmente forse, un episodio sia pure di eccezionale importanza, per chi insegna la scuola è la vita. E non sai che le cose più amate, perché il dolore non sia troppo grande, si guardano da lontano, perché non prendano troppo?</p><p>***</p><p>Il tuo professore di Università ti domanda fiducia e collaborazione. Una fiducia, che senza toglierti la personalità permetta e renda fecondo un insegnamento, il quale non avrebbe altrimenti ragion d’essere.</p><p>Una collaborazione, che basata sulla fiducia, impedisca a quest’ultima di diventare supina accettazione, contrastante alla vivacità vibrata delle conquiste della scienza. Ormai non ti è domandato soltanto di studiare con volonterosa disciplina, ma di collaborare, ben più, imparando, allo stesso progresso del pensiero e della tecnica delle varie professioni. Un primo tempo, esso stesso essenziale di questo lavoro scientifico caratteristico dell’Università, è l’accettazione e assimilazione dell’insegnamento che ti viene impartito. Non già perché questo sia o pretenda di essere la parola definitiva di verità, ma semplicemente, perché è la base indispensabile, il punto di vista iniziale per ogni costruzione scientifica che si voglia fare e alla quale sei tu stesso certamente chiamato. Ascoltare con attenzione fiduciosa, senza punto rinunziare a pensare a tuo modo: è questo che si richiede da te. Né c’è bisogno di dire che un tale pensiero personale si accompagna subito alla tua accettazione di verità; è insito immancabilmente in questo processo di assimilazione che è il tuo studio di giovane accanto a colui che vien chiamato maestro.</p><p>***</p><p>Il tuo professore è un uomo di scienza, più o meno grande naturalmente, come è diverso l’ingegno umano e varia la forza del buon volere; ma è un uomo che ha dedicato la sua vita alla scienza, un sacerdote della verità. Ciò contribuirà qualche volta a fartelo sentire lontano con le sue astrazioni, strumenti inutili per una tecnica professionale troppo ristretta. Ma anche questo aspetto richiede una migliore comprensione da parte tua, perché in un tale modo di essere del professore c’è un insegnamento definitivo per te. Ed è insegnamento ad amare e coltivare la verità per se stessa, per ciò solo che fa spaziare la tua intelligenza e le permette di rispondere al suo compito e rende piena e buona la tua vita. Se questo amore di verità che avrai imparato a contatto dell’uomo di scienza non ti servirà forse per la tua tecnica abilità di professionista sarà però sempre patrimonio prezioso della tua umanità, senza la quale non potrai essere neppure professionista, perché la professione è come uno svolgimento particolare della tua umanità e la suppone.</p><p>***</p><p>Un’ultima cosa. Tu hai da essere attento a quello che tu dai a chi ti dà, a quello che tu insegni a chi ti insegna qualche cosa. Hai da essere attento, per sentirtene confortato. Perché questo è veramente un rapporto e un rapporto di amicizia, di umana cordiale amicizia e nessuno che vi partecipi ne esce senza infinito arricchimento. Il maestro ha quel che ha donato. Il suo possesso, generato da un’amorosa dedizione, è il tuo dono, che pare a te, seppure te ne accorgi, piccola cosa ed è invece di valore immenso. Anche non confessata, c’è in chi insegna la scienza, questa gratitudine. La letizia di una giovinezza inesauribile che si alimenta perennemente nella tua fresca giovinezza; la certezza di un valore della scienza, la quale, nell’atto che a te si comunica, mostra di saper servire; il conforto di veder svolgere, bella nel suo dolore, la vita che in te s’impersona con un sorriso di avvenire.</p><p><span id="mention-105" class="mention person" about="AldoMoro">Aldo Moro</span></p><p><strong>[Circolare, 27 dicembre 1944]</strong></p><p><em>Assumendo l’impegno di direzione dei Laureati cattolici Moro rivolge il suo saluto agli assistenti ecclesiastici e agli incaricati del movimento e fornisce loro alcune indicazioni per la ripresa delle attività in una circolare del 27 dicembre 1944. Il documento è conservato in Isacem, </em>Laureati<em>, in attesa di riordino.</em></p><p>Chiamato dall’Em.mo Cardinale Luigi Lavitrano a reggere il movimento Laureati Cattolici in questo difficilissimo momento della vita nazionale e internazionale, intraprendo il mio lavoro con piena coscienza degli ostacoli da superare, per ridare alla Sezione l’efficienza compromessa dalla dura vicenda bellica e fare anzi che essa fiorisca più e meglio.</p><p>Porgo il mio devoto omaggio agli Ecc.mi Vescovi, alla cui benevola comprensione, calda di simpatia, si deve tanta parte dei risultati conseguiti nella vita ultradecennale della Sezione LL. [Laureati]. Saluto i miei collaboratori, al centro ed alla periferia, con spirito schietto di amicizia cristiana, mentre domando loro di continuare a dare a me l’appoggio, dal quale Righetti<sup><a href="#footnote-312" id="footnote-ref-312">[311]</a></sup> e Veronese<sup><a href="#footnote-313" id="footnote-ref-313">[312]</a></sup> furono confortati nell’arduo lavoro.</p><p>Io mi rendo perfettamente conto che molte delle posizioni raggiunte in anni di amorosa fatica è andato perduto a causa della guerra. So pure che la riconquista di tali posizioni, ed anzi un balzo avanti verso mete non ancora raggiunte, sono condizioni indispensabili perché il lavoro del Centro abbia una consistenza ed un significato.</p><p>Prima preoccupazione dunque è che la periferia viva e riviva, che essa dia al Centro l’apporto prezioso della sua esperienza, che chieda, con insistenza, qualche cosa ad esso. Soltanto allora io crederò che il Centro abbia diritto di vivere con un suo autonomo respiro. Le nostre energie debbono dunque ora essere indirizzate a:</p><p>1) risuscitare i Gruppi Laureati, dove essi si sono esauriti nella prova della guerra, o per le impellenti esigenze delle attività della politica o dei diversi rami di A.C.;</p><p>2) dare nuovo impulso vitale, in sempre maggiore aderenza alle esigenze dei tempi, ai Gruppi Laureati, che han resistito alla prova;</p><p>3) promuovere nuove formazioni, là dove mancò sempre una iniziativa di assistenza religiosa alle classi colte, attraverso la nomina di incaricati Diocesani da parte degli Ecc.mi Vescovi e colla collaborazione di tutti i rami di A.C., i quali sono interessati in proprio al movimento. Dovunque sia possibile riunire anche un gruppo piccolissimo di professionisti cattolici, promotori di iniziative per i loro colleghi, non si dovrà trascurare di farlo. È indispensabile una penetrazione capillare fino ai piccoli centri;</p><p>4) chiarire a noi stessi ed agli altri, con la meditazione ed il concreto operare, la insostituibile funzione che scaturisce dalla nostra vocazione intellettuale e professionale vissuta con rettitudine intransigente nella Chiesa, dalla quale prolunghiamo, con i mezzi veramente eccezionali della cultura, l’opera di chiarificazione delle coscienze e di pacificazione degli animi in questa travagliatissima ora della storia d’Italia. Non avendo altra pregiudiziale che quella del nostro cattolicesimo coraggioso, cosciente, operante, noi ci riserviamo libertà di azione, ovunque, nell’accostamento dei singoli, nell’esercizio professionale, nella vita sociale e politica, siano in gioco i valori supremi della verità in cui crediamo.</p><p>5) la Sezione Laureati, espressa dal concorde volere dei vari rami di A.C. per il potenziamento della cultura e della morale professionale cristiana, ha compito, fra l’altro, di cementare l’unità di intenti e di azione tra quelli. Tale compito essa assolverà con una diuturna umile fatica di comprensione e di chiarificazione.</p><p>Questo lavoro è, in massima parte, lavoro della periferia, che io so essere operosa ed alla quale guardo perciò con la maggiore fiducia. Io desidero essere il più possibile colui che riceve esperienze e suggerimenti e si fa distributore di questa ricchezza comune.</p><p>Eleviamo in questo momento il nostro pensiero agli amici del Nord più lungamente e duramente provati.</p><p>Con lettere successive chiederò informazioni più dettagliate e darò comunicazioni in merito alle Associazioni Professionali, costituite in forma di esperimento a Roma.</p><p>Che il Signore guardi con benevolenza il nostro lavoro.</p><p>Cordialissimi saluti</p><p>ALDO MORO</p><p>Reggente</p><h3>Rapporti tra periferia e centro</h3><p><em>Per Moro la divisione del territorio italiano scaturita dalla guerra obbliga a ripensare l’articolazione e la ripartizione delle responsabilità politiche tra la capitale e le diverse realtà locali. L’articolo è pubblicato in «La Rassegna», II, 1944, n. 52, 28 dicembre, pp. 1-2.</em></p><p>Dei rapporti tra centro e periferia si è molto parlato in questi ultimi tempi e non solo per desiderio di richiamare in vita il passato, nel quale fu assai dibattuto il problema del decentramento amministrativo. In realtà la separazione da Roma della nuova Italia democratica, dopo un costume più che ventennale di accentramento politico e amministrativo, determinò un vero disorientamento nella vita italiana in ogni settore, dimostrando come quei rapporti fossero stati impostati in modo non costruttivo e addirittura dannoso, per la funzionalità stessa del centro del paese oltre che per la provincia. Ma questa esperienza, imposta essa pure dalla guerra, non servì tanto a scoprire e denunciare un difetto di organizzazione o forse più di impostazione spirituale, ma fortunatamente, per la spinta di necessità impellenti, ridestò sopite, insospettate energie in ogni ordine di attività e condusse la periferia a guidarsi da sé e, in qualche modo, a bastare a se stessa. Così oggi, in un certo senso, il problema è invertito e, a parte talune ingenue (o interessate) spinte sentimentali verso la capitale, è piuttosto la provincia che fa a meno d’indirizzi, non avverte il bisogno di riflettersi e di controllarsi in un più vasto ambiente, rifiuta, in una parola, di articolarsi con il suo volto nella vita molteplice della nazione. </p><p>Oggi le cose stanno al punto, anche per lo stato deplorevole e preoccupante delle comunicazioni, che le singole regioni e province stanno per loro conto e a sé sta la capitale, le une e l’altra con molta presunzione, con molta ostentata sufficienza. E poiché i problemi sono per tutte radicalmente diversi e le possibilità di azione limitate, è molto difficile che a Roma si pensi ad occuparsi del resto d’Italia in modo più impegnativo e delicato che non sia il secco e balordo comando di vecchio stile e che in Italia si guardi a Roma altrimenti che per la goffa imitazione, nella quale veramente consiste il provincialismo.</p><p>Questi rapporti sono – c’è appena bisogno di osservarlo – un aspetto particolare del più vasto tema dell’autorità e della libertà e solo riguardano non i singoli, ma complesse collettività, ambienti sociali, vorremmo dire, nel senso più ampio e richiamano in prevalenza stati d’animo fortemente radicati e di significato più largamente umano che politico. Un popolo democratico, il quale si riconosca in tutte le sue espressioni, in tutte le sue articolazioni e tenga conto di esse nel definire le sue direttive, è un popolo con una fervida autonoma vita nelle sue regioni e provincie. Ciò non vuol dire autonomia amministrativa, ma ben più tutto quello che essa suppone e tende a determinare e cioè pienezza di vita spirituale, politica, economica, sociale: originalità senza ostentazioni: amore riguardoso per il genio nativo dei popoli e rispondenza ad una vocazione che permette alla vita di svolgersi fecondamente. La molteplicità ricca delle iniziative, il gioco delle mille energie spiegate, il ritrovamento delle possibilità proprie dell’ambiente in ogni ordine di attività debbono essere in ogni modo e da ogni parte incoraggiati come il vero spiegamento della vita nazionale. Le curatele interessate, le sostituzioni frettolose sotto specie di soccorso urgente, le concessioni sapientemente dosate e controllate esauriscono la sostanza viva del paese e pongono limiti, veramente antidemocratici, al fiorire della persona umana e delle libere collettività alle quali essa dà origine. Perpetuare per ciò, al nord e specialmente al sud, le condizioni di vassallaggio in cui troppe regioni d’Italia furono tenute finora, proprio mentre, unico frutto di tante sventure, queste riposte energie mostrano di volersi svolgere finalmente, val quanto soffocare la rinascente o forse nascente democrazia italiana.</p><p>E ciò anche se cose goffe stonate e puerili, cose provinciali appunto furono fatte in questi lunghi mesi di separazione, in condizioni difficilissime. Perché sbagliando e scontando il peso dei propri errori, quando si ha, come in questo caso, buona volontà e capacità, s’impara a vivere. Un apprendimento, del resto, che sarebbe stato più rapido, se verso la periferia, prima della liberazione di Roma, si fosse stati da ogni parte larghi di quell’apprezzamento fiducioso e di quel concreto interessamento, ai quali verso la capitale si è stati signorilmente pronti.</p><p>Da Roma dunque è bene che si guardi alle provincie non solo come fortunate fonti di rifornimento o come piazze di smercio dei prodotti del lavoro e dell’ingegno. Il centro può molto imparare dalla periferia: a riconoscere se stesso, innanzi tutto, ad attribuirsi un compito, a darsi direttive che servono a costruire qualcosa. Tutte le voci devono essere ascoltate e raccolte, tutte l’esigenze avvertite e tenute in conto. I rapporti debbono essere rapidi e intuitivi; le condizioni agevoli. Questo è il genio del comando; cosa che non s’impara, ma si ha da natura e semmai si affina in una lunga e soprattutto umile fatica. Roma non ha il genio del comando come s’intende in termini di democrazia o più semplicemente di umanità, perché essa è indifferente, disattenta, vuota, frettolosa. Per ciò essa non è riuscita mai ad essere il vero centro spirituale della nazione, e legare a sé le genti, lasciandole pur vivere prospere e concordi a se stesse. Allora soltanto essa riuscirà ad essere la capitale, quando non sarà più la città della burocrazia e delle iniziative, se pure brillanti, distaccate dalla vita profonda del paese ed imposte più che proposte; quando diventerà città del lavoro costruttivo, del lavoro comune e fraterno, nella quale il più vasto respiro di larghi orizzonti non sia superficialità sufficiente, ma pienezza caritatevole e signorile di vita.</p><p>Questo riscatto dev’essere compiuto ora, che, nel rinnovato fervore e nel sostanzioso desiderio di nuovo, sono offerte in ogni senso possibilità di rigenerazione. Ora, mentre quella che fu l’attesa ansiosa per nove mesi di un paese sbandato, sta per essere da un momento all’altro delusa.</p><p>Allora, e forse anche prima, se esso vuol dare, come deve, un contributo a questo ritrovamento, la provincia vorrà, democraticamente, la sua capitale. La vorrà senza sforzo per sentirsi in se stessa, senza tradimento della sua vocazione peculiare, nazione, Italia. La vorrà per ritrovare in essa il senso «totale», non imposto, ma nascente spontaneo dalla profonda natura delle cose; per correggersi e per contribuire essa pure alla vita del tutto; per riflettersi e riflettere l’altrui vita, senza impoverimento, senza arroganza.</p><p>Questa la visione di una nuova Italia tutta presente a se stessa, articolata e unita: insegnamento ed avviamento alle nuove unità continentali e intercontinentali, le quali, se debbono farsi nel segno della libertà, debbono essere costruite in questa circolarità perenne del molteplice e dell’uno.</p><p>Mr.</p><p>1945</p><h3>Famiglia e Stato</h3><p><em>L’8 gennaio 1945, nel corso dei lavori della XV settimana di studio della Fuci Moro tiene una relazione, della quale è qui presentato lo schema e nella quale illustra le ragioni che pongono l’istituto familiare al centro dell’ordinamento sociale e statuale. Il testo e pubblicato in Federazione Universitaria Cattolica Italiana, </em>Le attività della F.U.C.I. Anno accademico 1944-1945<em>, Tipografia Sog.ra.ro, Roma 1945, pp. 56-57; una copia identica del testo è inserita in un folder dal titolo </em>Federazione Universitaria Cattolica Italiana, XV Settimana Nazionale di Studio, Roma 3-9 gennaio 1945<em> predisposto e stampato a cura della Presidenza Centrale e conservato in Isacem, </em>Fuci<em>, in fase di riordino. </em></p><p>Il tema va guardato per un momento come inserito in quello più vasto della pluralità degli ordinamenti giuridici. L’affermata identità di natura tra i più diversi ordinamenti e lo Stato, in vista della caratteristica eticità e socialità del diritto, permetterà di accostare famiglia e Stato nel termine comune di società umana eticamente ordinata ed orientata.</p><p>Ma al di là della diversa estensione della esperienza sociale organizzata in questi due ordinamenti va considerata la tipica intimità e umanità della famiglia, quel palpito di amore che la domina tutta e ne fa l’ambiente più raccolto e costruttivo per l’uomo, l’ambiente naturale della sua educazione. La famiglia, già nel suo nucleo essenziale costitutivo, il matrimonio, è la forma sociale connaturata all’uomo, la più personale e la più sociale ad un tempo, quella dove la richiesta ed il dono, nello slancio scambievole dell’amore, sono nel più perfetto equilibrio. Questa superindividualità, pur così intima, questo amore alla verità ed alla vita, si esprimono pienamente nella generazione dei figli, accoglimento di una nuova vita che viene ad arricchire la vita che è e che si dona.</p><p>La più vasta società familiare così costituita ha, nel suo ordinamento gerarchico, il caratteristico palpito di amore proprio della famiglia. E nella innegabile struttura di ordinamento giuridico si coglie quell’anima di amore che è in ogni esperienza sociale eticamente e perciò giuridicamente regolata. Questo secondo più largo cerchio, nel quale la famiglia si è ampliata, postula nuovi sbocchi nella più comprensiva esperienza umana dello Stato e, tramite questo, della intera umanità. È operato così il raccordo tra famiglia e Stato. La vita non può nascere che dalla famiglia e lo Stato stesso non può che essere costituito dalla famiglia, perché solo in essa è pienezza di amore alla vita, personalità e socialità insieme.</p><p>La famiglia a sua volta non può che sboccare nello Stato, se non vuol negarsi nella sua essenza di universalità. I rapporti tra i due organismi debbono essere di reciproca comprensione e compenetrazione. Lo Stato rappresenta il limite di universalità che la famiglia non può negare o superare. La famiglia rappresenta la sostanza buona e semplice della vita, di cui lo Stato deve arricchirsi. Punti di attrito possono sempre sorgere, ma non sono giustificati in linea di principio. Il compito educativo, sopratutto, deve essere equamente suddiviso in vista delle esigenze particolari dei due ordinamenti e svolgersi in concorde armonia e collaborazione. La famiglia, quanto più sia viva nella sua verità, tanto più garentisce quell’umanesimo dello Stato, che è oggi nelle aspirazioni di tutti i popoli.</p><p>	</p><p>Rel. Prof. <span id="mention-106" class="mention person" about="AldoMoro">Aldo Moro</span> della R. Università di <span id="mention-255" class="mention place" about="Bari">Bari</span></p><h3>Orientamenti</h3><p><em>In un articolo pubblicato in «La Rassegna», III, 1945, n. 1, 4 gennaio, p. 2 Moro stila un commento del radiomessaggio pontificio del Natale 1944, con speciale riguardo ai temi della libertà e della democrazia in esso trattati. </em></p><p>Il radiomessaggio del Papa in occasione del Natale merita di essere meditato dagli uomini di tutte le fedi religiose e di tutte le credenze politiche, tanto è in esso il senso del concreto e insieme dell’universale e dell’eterno, così agevole è la sintesi pacificatrice di quegli estremismi opposti, che, per difetto di una piena comprensione della realtà, hanno condotto il mondo ad estrema rovina<sup><a href="#footnote-314" id="footnote-ref-314">[313]</a></sup>.</p><p>Questa voce pura, disinteressata, autorevole, levata con intento di amore, mentre più violenta che mai infuria la guerra, conforta tutti gli uomini di buona volontà. Perché essa non è espressa da uno stato o da un partito o da una corrente particolare di opinione pubblica, per quanto serii tutti e degni di essere ascoltati, ma è la voce di una civiltà millennaria, della “nostra” civiltà, nella quale e per la quale ci riconosciamo veramente membri di una stessa famiglia umana.</p><p>Perché non possiamo, quando siamo sinceri e coraggiosi di fronte a noi stessi, non possiamo non sentirci cristiani, uomini cioè dell’interiorità, della responsabilità morale, della giustizia e della pace. A noi sembra che il Papa faccia leva appunto su questa comunione di sentimenti e parli perciò, intenzionalmente, dello spirito di quella primitiva unità cristiana, la quale, pur rotta mille volte dalla difficile vicenda storica, si ritrova alle più gravi svolte come una suprema risorsa.</p><p>Perciò, se il messaggio è indubbiamente un messaggio cristiano, religioso nel più alto senso della parola, è poi sociale e politico e risponde alle ansiose richieste di illuminazione dei popoli in questo cruciale momento di storia.</p><p>Intorno alla istanza democratica del mondo è formata, con l’alto e prudente riconoscimento del Papa, una <em>communis opinio. </em>L’importanza di tale affermazione, mentre i miti totalitari fanno estreme prove di sangue, mentre l’umanità ingannata si risveglia dovunque e rivendica i suoi inalienabili diritti, non deve essere sottovalutata.</p><p>Essa non soltanto smentisce le accuse di oscurantismo e di oppressione, fatte a torto alla Chiesa, ma, di più, consacra questa meta nobilissima, ch’è costata sforzi sanguinosi all’umanità, e collega la nuova esigenza con l’esperienza del passato e la pone al ritmo prudente e pur sempre innovatore del corso storico.</p><p>L’essenza della democrazia è nel riconoscimento della dignità della persona, dei suoi diritti nell’ambito della società, delle responsabilità gravi che una tale cosciente partecipazione all’esercizio di potere comporta. La libertà non è arbitrio, non è sopraffazione, non è finzione di mistiche popolari ingannatrici, è invece sostanza di vita morale, peso di coscienti e lucide decisioni, di contributi da dare, di controlli da stabilire in vista del bene comune. L’esercizio della libertà non è cosa agevole, ma ardua e continua conquista. Un popolo fatto di uomini così presenti a se stessi, così misurati, così attenti alla vigilanza ed all’autovigilanza, è un popolo in senso democratico e cioè veramente popolo e non massa. Nella massa, che è vera nemica della democrazia, è assente appunto questa vitalità operosa in tutti, questo senso costante di responsabilità, il quale impedisce il degradarsi della collettività a strumento delle ambiziose mire di ristrette e feroci oligarchie.</p><p>L’autorità, sintesi di queste libertà responsabili e caute, quest’autorità perennemente vivificata dal consenso degli onesti, ha da essere poi vera ed effettiva. Uno Stato, se non ha potere, nega se stesso e manca di assolvere la sua missione nel mondo. Accanto alla responsabilità della libertà vi è dunque la responsabilità del potere, cioè in concreto degli uomini che lo detengono ed esercitano per conto della collettività. L’idea cristiana di una autorità partecipata da Dio soccorre così, creando un freno intrinseco in chi deve, nel comando, uniformarsi a criteri, i quali non possono essere che di umanità, di libertà, di amore. In questa istanza umanistica, che ha nel riferimento del Dio trascendente e tutore dei destini naturali dell’uomo la sua consacrazione, è la recisa condanna di ogni assolutismo di Stato, che si risolverebbe in una sorta di religione, che impoverisce le migliori risorse dello spirito e degrada l’uomo, ridotto immobile, a strumento di piani che son rivolti in definitiva contro di lui.</p><p>E qui ci fermiamo, malgrado la complessività dei temi trattati nel radio messaggio e che non possiamo, per ragioni di spazio, riprendere tutti. Ci fermiamo per una considerazione finale che sembra scaturisca naturale dalle brevi indicazioni che abbiamo date.</p><p>Intorno alle ideologie statolatriche è stretto un cerchio più efficace, alla lunga, delle stesse armi degli eserciti. È stretto il cerchio delle convinzioni dei popoli, i quali rivendicano, come difesa del sangue e dal dolore, la loro libertà, la loro umanità, la loro responsabilità di governarsi per la salvezza e non per la morte. Ma un cerchio ferreo d’idee non è feroce oltre le necessità della sua causa e vuole esso, per non negare se stesso, sollevare e non distruggere. Per questa ragione il Papa ha avuto parole di altissima cordiale umanità per i vinti.</p><p>Mr.</p><h3>Sulla immortalità degli italiani</h3><p><em>Ad Alberto Savinio, che ha colto nel carattere degli italiani meridionali una sorta di innata serenità pagana, capace di superare ogni prova e ogni dolore, Moro ribatte esaltando le doti di intransigenza morale, di coraggio e di volontà di vivere proprie della virtù cristiana in un articolo pubblicato in «Pensiero e Vita», II, 1945, n. 1, 6 gennaio, p. 1. </em></p><p>In un recente numero di «Domenica» Alberto Savinio parla di immortalità degli Italiani e fonda su questa (veramente eccezionale) caratteristica quel non so che di ruvido, di sacro, di «non associabile», che è nel genio italiano e rende così difficili, così strani perfino i rapporti con gli altri popoli, con i popoli mortali<sup><a href="#footnote-315" id="footnote-ref-315">[314]</a></sup>.</p><p>L’italiano, l’italiano meridionale, più precisamente, avrebbe dunque la serenità imperturbabile propria degli dèi; serena indifferenza per ogni cosa, cioè, nel fondo impenetrabile dell’essere, dal quale affiorino soltanto apparenze di passioni, maschere di gioia e di dolore. Ma passioni vere, che son cose dei mortali, l’italiano non conosce. Questo popolo può imitare, più o meno bene; può assimilare; può adattarsi ad un gioco formale, ma non può cambiare natura, anche perché esso non è cosciente della sua immortalità, non se ne fa un problema. Per questo gl’italiani sono atei, perché sono essi stessi dèi...</p><p>Noi non vogliamo fare con Alberto Savinio, ch’è scrittore di così intelligente buon gusto, una polemica aspra, ma sforzarci solo di capire la profonda sorgente spirituale di questa sua posizione. Vorremmo dire, di più, che non c’è sforzo per capire, perché questa esaltazione amara, dolorosa in fondo naturalmente, scaturisce dallo scoraggiamento di un popolo sconfitto e minacciato, il quale, ritrovando nel nuovo tutti i dolori della sua storia, non sa, pur soggiacendo al peso, rassegnarsi a morire.</p><p>Perciò Savinio, che vive la passione del suo popolo, ci proclama immortali con un sorriso stanco. Un popolo che ha lasciato armi prese malvolentieri come per una parata dolorosa, né sa più impugnarle: un popolo che ha conosciuto e conosce tutti i dolori: un popolo ch’è stato grande, sopratutto quando è stato politicamente inefficiente ed ha bevuto di recente, fino al fondo, il calice amaro di una politica di grandezza; un popolo che non riesce a guardare altrimenti che con compatimento sfiduciato nuovi rumorosi ideali politici; questo popolo, se vuol darsi una ragione di vita, se vuol ritrovare se stesso in questa immensa penosa vicenda che pure non è riuscita a travolgerlo, non può che proclamarsi immortale. È una immortalità che si risolve nel superare le contingenze e le apparenze e nel ritrarsi (ma non è questo in fondo un pieno svolgimento di vita?) nell’essenziale.</p><p>Non altro senso crediamo abbia in fondo questa parificazione degli uomini agli dèi, se non di una posizione di coraggiosa intransigenza, di una vittoria su quello ch’è nell’uomo debole e caduco, di un’affermazione contro tutto della bontà della vita. Una vita che resta, al di là del dolore, al di là della gioia, è una vita che vale, che si ama, che rifiuta di sperdersi.</p><p>Sì, Alberto Savinio è squisitamente cristiano in questa concezione, senza volerlo, senza saperlo. Noi abbiamo sempre sostenuto che la vita dell’uomo è più che mortale, è più che umana. L’abbiamo sostenuto per tutti i popoli, oltre che per l’italiano; per tutti i tempi.</p><p>Siamo disposti, perché abbiamo carità (e cioè delicata, ansiosa ricerca del particolare senza disattenzioni), siamo disposti a riconoscere che ciò è vero, che deve essere vero, di più per il disgraziato popolo italiano, oggi. Oggi, quando tutto il dolore è consumato e le blandizie offendono senza convincere, quando cadono le maschere di tutte le menzogne con le quali l’uomo inganna l’uomo o, perfino, l’uomo inganna se stesso: noi abbiamo bisogno di trovarci, di sentire presente una sostanziale e buona ragione di vita oltre il dolore che ci stringe, oltre la gioia che appare assurda; una ragione d’immortalità, della quale non dobbiamo tremare come di un’altra minaccia.</p><p>E qui a noi pare che Savinio non abbia colto giusto, che abbia la pienezza di una ragione di vivere, dov’è soltanto il vuoto. Qui abbiamo il dovere di disilluderlo perché siamo anche noi italiani e meridionali. No, quest’accettazione senza palpiti, senza problemi, senza ragione, questa vita che continua nutrita di un pagano sorriso senza convinzione, è vita degli dèi dell’olimpo, non degli italiani. È vero, c’è un io più profondo delle piccole apparenze, c’è una vita essenziale che non è posta in gioco mai, una intimità umana impenetrabile ai tiranni, come agli eserciti vincitori: ma là, se essa dev’essere una ricchezza, ha da esservi una ragione di vita. Gl’italiani, certo, lo hanno capito molto bene ed è per ciò che ad essi paiono giochi mille cose che interessano gli altri popoli, e giochi, sia pure tragici, le loro stesse rovinose avventure. Ma non sminuiamo il significato di tanto dolore sofferto. Questo popolo può ritrarsi, sì, in se stesso, perché c’è qualche cosa di più vero del dolore e della gioia, qualche cosa, sopratutto, di più buono, di più vitale. Ma questa non è serenità olimpica, no: è un atto di coraggio; un altro atto di coraggio che vince il dolore, che oppone la Vita alla vita, che ritrova tutto quello che è contingente trasfigurato e sublimato nell’eterno.</p><p>Noi non sapremmo ora dire con assoluta precisione, se questo «senso dell’eterno», se questa sfida alla storia, se questo superamento della vicenda umana siano doti dell’italiano in specialissima misura. Ma, come che sia di ciò, esse sono caratteristiche di tutta l’umanità, sono esperienze della sua grande diuturna fatica di vivere. Sono, crediamo, più che un dono, un dovere: una risorsa, la suprema, che spiega la storia ch’è stata, senza lasciarsi inaridire dal dolore; la storia che sarà e non teme di affacciarsi, malgrado l’insegnamento di quello ch’è passato, in un interminabile rinnovamento.</p><p>C’è veramente del mistero in questa impotenza del dolore, della morte, della stessa gioia, contro la vita: in questa intangibilità dell’essere perennemente vittorioso della prova; in questa perpetua giovinezza del mondo. È il mistero di una umanità che desta, oggi più che mai, stupore in noi.</p><p>Per spiegarlo non restano che due vie: o un’olimpica serenità pagana, un’essenzialità misteriosa senza stanchezza nel senso prospettato da Alberto Savinio; o una coraggiosa intransigenza morale, una riduzione della passione, di ogni passione, ad amore e volontà di vivere ed è la soluzione cristiana.</p><p>Dove la vita sia più comprensiva e ricca di palpiti umani, dove l’uomo sia più uomo, senza perdere il divino ch’è in lui, è facile vedere.</p><p><span id="mention-107" class="mention person" about="AldoMoro">Aldo Moro</span></p><h3>Doveri</h3><p><em>In un articolo pubblicato in «Azione fucina», XIX, 1945, n. 1, 10 gennaio, p. 1 Moro ribadisce l’importanza che i cattolici si impegnino con spregiudicatezza, prudenza e una pronta fiducia nei valori del cristianesimo nella ricostruzione morale e spirituale postbellica.</em></p><p>Questa guerra è apparsa sin dall’inizio, almeno agli spiriti più attenti, come un conflitto ideologico, una rivoluzione cioè trasferita sul piano dei rapporti internazionali e complicata da una gamma di esigenze diversissime e spesso contraddittorie. Perché questo stesso mondo, che combatte unito nel nome della libertà e della giustizia, obbedisce poi ad impulsi diversi e persegue diverse mete. È insomma una umanità che, con moti convergenti o divergenti, confusamente ammucchia rovine su rovine, per costruire su quelle un mondo nuovo e salvare l’umanità dalla disperazione.</p><p>Noi cattolici, che fummo primi ad avvertire la gravità e complessità della crisi spirituale che stava sullo sfondo della vicenda bellica, dobbiamo sforzarci, ora che questa volge alla fine e la sostanza dei problemi sta per ricomparire evidente nella dissoluzione di apparenze ingannatrici, di essere all’altezza di quest’ora tragica e grande insieme.</p><p>Oggi il cristianesimo è al bivio. Se esso non riesce ad essere tutto se stesso, in modo coraggioso, intransigente, intelligente, risulterà assente nella grande competizione, alla quale verrà meno perciò un indispensabile principio di pacificazione e di equilibrio. Se esso manca, per difetto di sensibilità e generosità nei cristiani, al suo compito, non sarà in gioco solo un certo ordine dei rapporti sociali, ma si aggraverà soprattutto l’ipostasia [sic] di questo mondo cristiano che vuol chiamarsi ed essere laico e gli stessi valori della religione trascendente saranno messi in forse nella paurosa involuzione.</p><p>Questo dovere di presenza intelligente ed attiva si compie guardando insieme all’aspetto ideologico e, diciamo pure, religioso ed a quello economico sociale-politico della crisi. Se i cristiani saranno o solo idealisti o solo realisti, falliranno. Se essi cioè non intenderanno il significato totale della religione di fronte alla vita, la sua essenzialità, il valore del suo principio e insieme la sua sostanza concreta e viva, e non saranno cioè, nell’esperienza religiosa senza peso di formalismi, uomini del loro tempo, saranno irrimediabilmente travolti.</p><p>Oggi non vale richiamarsi al passato, che fu di lotta e di vittoria, se non per trarre coraggio ed assumere le originali e gravi responsabilità del presente. Oggi non vale tentare gli alibi delle visioni anguste né aggrapparsi, per spirito di pigrizia rinunciatoria, all’ordine costituito. Il quale non è il migliore, solo perché è il più comodo che ha per sé la forza dell’abitudine. Occorrono insomma spregiudicatezza e prudenza; la prima per gettare giù tutto quello che non è né umano né cristiano (anche se pare tale) o nel suo principio o nelle sue applicazioni: la seconda per costruire con equilibrio, imparando da tutti coloro che possono insegnare qualche cosa, il mondo nuovo dei rapporti sociali al quale presieda, armonizzatrice, la legge morale fondata incrollabilmente sul Dio trascendente.</p><p>Ma occorre sopratutto fiducia nell’attualità del Cristianesimo, nella sua capacità di dominare questa rivoluzione, di farne anzi la <em>sua</em> <em>rivoluzione</em>.</p><p>Quella che, cominciata con l’avvento di Cristo nel mondo, pel quale venivano proclamati gli uomini liberi e fratelli (e non c’è fraternità vera senza giustizia), continua nel corso inesausto delle generazioni per la responsabilità conferita ai singoli uomini per la mozione di un mondo libero e giusto.</p><p>Oggi è la nostra ora; né ci vela lo sguardo la passionalità del contemporaneo nel giudicarla la più drammatica, la più equivoca, la più decisa, la più ricca di fermenti nuovi. Oggi siamo chiamati a discernere i valori veri, a ritrovare le idee eterne, a rendere giustizia agli uomini, a sviluppare in pieno le nostre possibilità in un ambiente libero, a creare unità nazionali e supernazionali, ad amare la vita in tutte le sue manifestazioni, senza smarrire la verità, per la quale merita di essere vissuti.</p><p>Ma</p><h3>I diritti della comunità italiana in Tunisia</h3><p><em>All’inizio del 1945 la condizione della minoranza italiana in Tunisia si fa preoccupante. Annullando gli effetti degli accordi Mussolini-Laval, che prevedevano il mantenimento della nazionalità italiana per i nati prima del 1945 e l’opzione di scelta alla maggiore età per quelli nati dal 1945 al 1965, la Francia impone la nazionalità francese agli stranieri nati in Tunisia dopo il 10 giugno 1940 da genitori stranieri di cui almeno uno nato in Tunisia, cioè a quasi tutti gli italiani nel paese. La loro precaria sorte offre a Moro un motivo per riflettere sul rapporto tra la tutela delle rivendicazioni nazionali e il rispetto dei diritti universali della persona. L’articolo è pubblicato in «La Rassegna», III, 1945, n. 2, 11 gennaio, p. 1.</em></p><p>Di recente è stato dibattuto nella nostra stampa il problema dei rapporti italo-francesi ed in particolare della posizione dei nostri connazionali che vivono e lavorano in Tunisia. È noto che questo è il punto più vivo di attrito tra i due paesi e ciò prima ancora che il fascismo andasse al potere in Italia.</p><p>Ora dare un giudizio sulla fondatezza delle richieste francesi di rinunzia da parte italiana agli statuti protettivi delle nostre collettività è cosa estremamente difficile in un momento come questo. È chiaro che, nelle condizioni di rovina in cui versa il nostro paese, la sostanza dei problemi non può essere misurata con il metro della giustizia obbiettiva, non può essere anzi neppure chiarita in un gioco equilibrato di forze, le quali, imponendosi reciproco rispetto, facilitino le illuminazioni e le conseguenti decisioni migliori. In termini chiari la nostra posizione di popolo vinto lascia cadere perfino le riserve, che appaiono inutili ad una realistica considerazione politica. Se noi fossimo cultori della forza ed esasperati paladini del nazionalismo, mentre invece non lo siamo affatto, potremmo osservare che è un significante destino questo ripetersi, tra Francia ed Italia, di una posizione di supremazia di fatto, non conquistata con le armi proprie ma con armi straniere. Noi preferiamo invece osservare che questa può essere per entrambe le nazioni, troppo spesso divise da piccole gelosie, una buona lezione sulla vanità della forza, sul carattere effimero dei suoi successi, sulle strane conseguenze che da una mancata ragionevole intesa possono derivare anche in breve volgere di tempo.</p><p>Ma, a prescindere da queste considerazioni, a prescindere da questo difficile e inopportuno giudizio su di un tema così scottante, in un momento così delicato, questa rinunzia – ormai quasi inevitabile – alla italianità degli Italiani di Tunisia getta un’ombra paurosa nell’avvenire del mondo e sui progetti di pace, se non perpetua, durevole.</p><p>D’accordo siamo tutti che le esasperazioni nazionalistiche, alle quali si deve tanto dolore umano, debbano finire una volta. D’accordo che gli imperialismi coloniali, nella coscienza degli onesti, abbiano fatto fallimento. D’accordo che il nuovo mondo debba essere un mondo di pace e di superiore ed operosa solidarietà tra i popoli. Ma non scambiamo le parole con i fatti, non dimentichiamo, soprattutto, semplicisticamente la sostanza dei problemi della convivenza umana. E questa è sostanza di giustizia, di distribuzione, cioè, di beni, di poteri ed anche di doveri tra i due miliardi di uomini che popolano il globo, tanto che ne risulti un assetto unitario ed armonico.</p><p>La nazionalità (con il conseguente principio della sovranità degli Stati) è un criterio come un altro per effettuare questa distribuzione. Non è l’unico, certo; forse anzi non è senz’altro il migliore. Ma non c’illudiamo che, una volta tolta di mezzo la parola che ci dà fastidio, la giustizia sia senz’altro realizzata nel mondo e con essa la pace. Quel che non si può togliere è infatti la particolarità della vita, il suo essere multiforme ed originale che non si può ridurre in morta unità senza varietà alcuna, in eguaglianza monotona ed innaturale. Resta la particolarità irriducibile della persona e la molteplicità delle forme associative, alle quali essa, nelle diverse condizioni di ambiente storico, dà vita. Ora si può certo organizzare il mondo, superando le sovranità degli Stati allo scopo di impedirne gli eccessi malvagi e distruttori. Ma si deve in ogni modo rendere giustizia alla persona umana ed alle sue naturali e libere esperienze associative. Senza questa giustizia, senza questo rispetto non vi sarà pace nel mondo. Quando essa non possa essere più turbata dalle guerre, impedite dall’abolizione del principio di sovranità degli Stati, sarà egualmente messa in pericolo dalle rivoluzioni, cioè irrefrenabili spinte del particolare compromesso dell’ingiustizia per un ordine più giusto dei rapporti umani.</p><p>Benché la parola sia oggi, dunque, estremamente svalutata e non goda affatto le simpatie del nostro tempo, la nazione resta tuttavia un principio di orientamento nella determinazione delle nuove leggi di convivenza. Essa va ridotta, per amore di cose semplici e vere, in termini di umanità. In buona sostanza le giuste rivendicazioni nazionali sono soltanto rivendicazioni dei diritti insopprimibili della persona, i quali si affermano per un tramite sociale particolare.</p><p>Si potrà obbiettare che i confini ideali, mobili, aperti della nazione non si identificano con quelli rigidi ed aspri dello Stato. E noi risponderemo che siamo perfettamente d’accordo e che noi questo appunto intendiamo; confini mobili e aperti nei quali pulsi uno spirito di vera umanità e cioè di universalità; confini che siano tramite e non impedimento di esperienze più vaste. Quale forma, allora, più espressiva delle emigrazioni, le quali portano popoli a contatto con popoli e li saldano in una comune unità al di fuori e al di sopra dei limiti esclusivi degli Stati? Noi pensiamo al mondo di domani come a tale che vive di questi scambi e per mezzo di essi risolve i suoi complessi problemi economici e cementa solidarietà feconde. Non vediamo in particolare per l’Italia altra possibile via d’uscita dinanzi alla sovrabbondanza, sempre crescente, della sua popolazione. Ma la massa emigrata, non per vuote ragioni di prestigio statale, ma per rispetto alla persona umana, alla sua originalità, alla sua libertà elettiva di particolari forme associative, deve costituire minoranza nazionale del paese ospitante. Finché l’uomo non abbia rinunziato al volto storico del popolo cui appartiene, quella fisionomia spirituale è sacra, finché è sacra la libertà umana.</p><p>Perciò guardiamo con dolore alle sorti degli Italiani in Tunisia e ci pare che una grave ferita sia aperta nella solidarietà europea.</p><p>Mr.</p><h3>Le difficili vie della democrazia e della pace</h3><p><em>Moro ricorda che garanzia della pace non sono le strategie diplomatiche ma una sempre più matura e sostanziale partecipazione dei popoli, soggetti della storia, alla vita democratica dei loro paesi. L’articolo è pubblicato in «Pensiero e Vita», II, 1945, n. 2, 13 gennaio, p. 1. </em></p><p>Nel mondo oggi urgono soprattutto i problemi della pace. Il sangue ch’è stato versato si versa tuttora, le rovine accumulate fino a sbarrare la strada al più modesto cammino della vita quotidiana, questo cumulo di odio, di rancore, di esasperazione, di sfiducia che minaccia di travolgerci, hanno proposto in tutta la sua vastità, come indilazionabile, il problema della pace.</p><p>Non neghiamo di essere tutti in attesa di un soccorso urgente. Non neghiamo che ci sembra necessario, anche contro le conclusioni più ragionate, un rimedio totale, miracolistico. Ecco, vorremmo uscire da questa stretta che ci soffoca, vorremmo poter guardare con fiducia l’avvenire e credere nella vita. Non pensiamo, quando il desiderio di liberazione e di pace è così ardente, alle nostre personali responsabilità per questo stato di cose né ci rendiamo conto quanto lunghe, ardue, strane siano le vie della pace.</p><p>Così può destare stupore a prima vista che le faticose conquiste della solidarietà internazionale siano condizionate da modi di essere particolari dei governi e dei popoli, da problemi, come si dice, di politica interna. Ma l’ultimo radiomessaggio natalizio del Santo Padre<sup><a href="#footnote-316" id="footnote-ref-316">[315]</a></sup> richiama, con un ardito ingresso nella palpitante realtà politica, questa elementare verità e rivendica agli uomini le pesanti responsabilità morali e sociali di controllo della cosa pubblica come strumenti efficaci di pace e di benessere.</p><p>Così nella parola del Capo della Chiesa le vie della pace non passano più dai chiusi gabinetti ministeriali né si servono di finezze diplomatiche, mascheramento di egoismi irriducibili.</p><p>Per la Chiesa, organismo universale di fratelli forniti di dignità eguale, di fratelli che, stando nella Chiesa, si articolano pure nella multiforme vita degli Stati particolari, la responsabilità della pace è in definitiva dei popoli, che si son lasciati troppe volte travolgere dagli egoismi dei capi e non debbono più ormai cedere nulla dei loro diritti e doveri. La democrazia non è un gioco, non è un arbitrio, non è un lusso: è, ora soprattutto, un supremo, angoscioso richiamo al peso di tutte le intelligenze che non si lascino oscurare: di tutti i voleri che non si lascino piegare. Un richiamo alla saggezza di tutti gli uomini per la salvezza della vita.</p><p>Ecco, son dissipate così le illusioni che potevano ancora restare. La pace vera e duratura non sarà domani frutto di patti conclusi nel segreto accorto e insidioso delle diplomazie. Sarà, se riuscirà ad essere, concorde volontà dei popoli, concorde volontà delle singole persone che costituiscono la sostanza di ogni vita nazionale. Dovrà esservi, come è stato sostenuto di recente, una internazionale dei popoli di fronte alla internazionale, stilizzata e giuridica, dei governi. Ma bisogna che questi popoli siano veramente viva sostanza umana che pensa e vuole, che sceglie le sue strade sovranamente, libera.</p><p>Ed un popolo non è popolo in questo senso, se non è tutto presente a se stesso, se non si riconosce nel valore di ogni personalità che lo compone, se non identifica il suo libero respiro con il libero respiro, originale e creatore, dei singoli.</p><p>La garanzia della pace è in questa riconquistata compiuta coscienza del valore umano, nell’invito ad assumere le responsabilità proprie di un tale valore. Il problema della pace ne propone un altro, anzi infiniti altri. Ma voler chiudere gli occhi su questi per l’illusione di far più presto, con semplicità maggiore, è follia. Il Papa ha messo in guardia contro questo pericolo ed ha proposto la meta della pace come una fatica, come una conquista. Oggi, quando le forze sono così poche, quando un po’ tutti, nel fondo del nostro cuore, attendiamo un miracolo che ci salvi, l’indicazione coraggiosa può fare addirittura paura. Ma la Provvidenza dei cristiani non è mai stata intesa altrimenti che come Provvidenza per uomini coraggiosi.</p><p>Perciò la strada che ci è additata, benché lunga, benché difficile, è la sola degna di noi.</p><p>Ma anche il termine democrazia può prestarsi all’equivoco e l’equivoco è stato fugato dal Papa. C’è una vera ed una finta democrazia; nella prima il popolo è effettivo soggetto di storia; nella seconda è soltanto strumento in un perfido inganno di una superiore arrogante volontà di dominio. C’è una democrazia formale ed una sostanziale. Certo la democrazia ha bisogno di assesti istituzionali e si concreta perciò in mezzi giuridici di controllo reciproco e di libertà garantita. Ma chi non sa che le forme possono tutto nascondere e che, quando ciò avviene, esse si risolvono nel più grave attentato alla vera libertà dell’uomo ed a quei fini che essa deve perseguire? Ancora una volta le vie facili e brevi sono pericolose. Non basta creare istituti democratici, perché vi sia vera democrazia. Dove gli spiriti non son preparati, dove essi non sono vigili a cogliere la sostanza cui le forme debbono servire, dove non abbiano coscienza del significato proprio del governo di popolo come rivendicazione dell’uomo nella sua dignità morale e nel suo diritto di svolgere piena la vita, ogni rimedio di forme democratiche risulta vano.</p><p>La lontana via indicata dal Papa per salvare la pace richiede dunque altre diversioni. Il cammino è ancora più lungo di quanto si potesse supporre e la meta non è mai raggiunta in modo definitivo. Eccitare nell’uomo tutto quello che è umano, farlo pieno di vita naturale e soprannaturale: questo il compito della democrazia. Quanto perciò si sia lontani da essa, quanto lontani dalla vera pace, ogni osservatore spregiudicato della presente realtà politica può purtroppo giudicare.</p><p><span id="mention-108" class="mention person" about="AldoMoro">Aldo Moro</span></p><h3>Da massa a popolo</h3><p><em>In un articolo pubblicato in «Pensiero e Vita», II, 1945, n. 3, 20 gennaio, p. 1, Moro spiega come l’uguaglianza di diritti e di doveri che caratterizza l’esperienza democratica non implichi un livellamento ma esiga una unità di indirizzi e, in una gerarchia di responsabilità, configuri una aristocrazia senza blasoni, ma di natura morale e spirituale, nella quale il ruolo dei cattolici può e deve trovare espressione.</em></p><p> </p><p>Durante la recente esperienza totalitaria sofferta in Italia e, benché in forme diverse, in altre nazioni, fu proclamata la superiorità di tale forma di governo in confronto di quella democratica per il fatto che essa esprimerebbe la opinione non di tutti, bensì dei migliori o del migliore. Qualche cosa perciò di più vicino alla verità ed anzi talvolta di perfetto e non contrastabile.</p><p>La democrazia dovendo tener conto di tutti, tutti livellerebbe nel termine più basso; la forma totalitaria invece solleverebbe tutti verso il termine più alto per il tramite dell’obbedienza alla volontà di colui o di coloro che si presumono più saggi. Sarebbero tutti perciò membri dell’organismo sociale e destinatari della sapiente azione di governo, ma questa sarebbe riservata ai più capaci.</p><p>C’è indubbiamente in questa critica, pur così superficiale, goffa, presuntuosa, un motivo di vero. E dovremmo averlo ben presente noi che, confortati e indirizzati dalla parola del Papa, ci accingiamo a dare il nostro contributo per la costruzione di una democrazia in Italia. Troppe volte veramente riscontriamo come anche in regime democratico non si esprime punto la volontà di tutti, perché non tutti purtroppo, e forse per inerzia della società, sono in grado di esprimere un parere degno di essere preso comunque in considerazione. Di più molte volte la spinta verso il basso, quest’anelito umanissimo di comprendere tutti nella vita della comunità, corre pericolo di risolversi nell’accoglimento indiscriminato di un’opinione purchessia, a danno del vero bene del popolo. Cioè può trasformarsi la democrazia, ch’è affermazione della responsabilità costruttiva di tutti, nel regno della generale irresponsabilità e del più pericoloso arbitrio. Ma ad una più attenta considerazione l’uguaglianza di diritti e di doveri che caratterizza l’esperienza democratica si rivela come eguaglianza di dignità, la quale non può risolversi in una parificazione di matematica esattezza. Cioè una democrazia vive in ragione di un’aristocrazia che la sostiene e la vivifica, permettendole di essere se stessa, di assolvere il suo altissimo compito di perfezionamento umano.</p><p>Democrazia vuol dire dunque autorità, come ammoniva di recente il S. Padre<sup><a href="#footnote-317" id="footnote-ref-317">[316]</a></sup>: vuol dire responsabilità sapientemente differenziata in una gerarchia di diritti e di doveri. Nessuno estraneo dunque alla vita della comunità, né indifferente alle sorti del tutto; ma ciascuno al suo posto con il suo compito di lavoro, con il suo particolare peso di pensiero e di azione, con il suo speciale ed impegnativo servizio sociale. In questa naturale gerarchia, nutrita di rispetto, di amore, di sincera volontà di bene, vi sono dunque i promotori delle iniziative, coloro che guidano e guidano con disinteresse e per amore. La piatta uniformità è vinta da una differenziazione che pone in prima linea gli spiriti più raffinati. L’anima della democrazia è un’aristocrazia dello spirito.</p><p>Ebbene noi guardiamo al cristianesimo come a questa indispensabile aristocrazia. Un cristianesimo, intendiamo, pienamente cosciente delle ragioni della fede, alieno da formalismi, pronto a riconoscere parziali e pur feconde verità dovunque esse siano e in qualunque forma si presentino: un cristianesimo, cioè, mediatore di pace non già comprata a prezzo della verità, ma conquistata per la larghezza di comprensione e finezza di amore.</p><p>Ché certamente quello dell’unità di indirizzo e di azione della comunità è il grande problema della democrazia, nella quale la libertà e la estensione larghissima della sfera di valori per l’uomo possono mettere in forse appunto la necessaria concordia dei voleri. Non con la forza bruta, non con la demagogia, non con il gioco dei miti, un’aristocrazia democratica e cristiana saprà orientare verso l’alto, livellare al più alto limite, dare prevalenza, nel rispetto di tutti, a quello che più è vicino al vero. E ciò con la sua umiltà, la sua dedizione, la costante ricerca del bene comune.</p><p>Quest’aristocrazia non ha per fortuna blasoni: non ha neppure, il più delle volte, ricchezze da proteggere con l’esercizio del potere. Non è, essa, un comodo, ma un servizio. Ed altro essa non desidera che di essere arricchita e integrata. Aperta e mobile, essa attende ad un’opera di educazione che affianca l’azione direttiva e si confonde continuamente con essa. Si tratta appunto di illuminare coscienze che debbono imparare a guidarsi e ad illuminare a loro volta. Si tratta di togliere il più largamente possibile da una dolorosa condizione di minorità. Questo, sappiamo, è un compito infinito, ma non per questo è tolta l’umiltà semplice e buona di un’opera di governo che, non nascondendosi la sua indispensabilità, tende costantemente a rendersi inutile nella realizzazione compiuta dell’educazione della massa. Quella trasformazione della massa in popolo, della quale parlava di recente il S. Padre<sup><a href="#footnote-318" id="footnote-ref-318">[317]</a></sup>.</p><p><span id="mention-109" class="mention person" about="AldoMoro">Aldo Moro</span></p><h3>Concezione cristiana del lavoro</h3><p><em>Dal 3 al 9 gennaio 1945 si tiene a Roma la XV settimana nazionale di studio della Fuci. Il 4 gennaio Moro vi svolge la prolusione generale nella quale elenca i valori cristiani che qualificano ed elevano spiritualmente la fatica e il lavoro dell’uomo. La relazione, pubblicata con il medesimo titolo nel numero di «Studium» del gennaio-febbraio e qui, più avanti, riprodotta, è richiamata in sintesi in «Azione fucina», XIX, 1945, n. 2, 25 gennaio, p. 1. </em></p><p>Si sente oggi affermare che c’è opposizione tra civiltà cristiana e civiltà del lavoro, o civiltà proletaria. Questo non è vero. Ci sono dei valori cristiani – umiltà pazienza rinunzia – che sembrano in contrasto con le rivendicazioni del lavoro. Ma in realtà il Cristianesimo afferma la dignità dell’uomo fino all’esaltazione, e quindi esalta anche la dignità del lavoro.</p><p>La frase che Iddio pronunciò dopo il peccato dei nostri progenitori nel Paradiso Terrestre: «Mangerai il pane col sudore della tua fronte»<sup><a href="#footnote-319" id="footnote-ref-319">[318]</a></sup> ci dice che il lavoro è sì espiazione, pena, condanna, ma anche diritto e supremo dovere di vivere. Lo sforzo, l’ansia, il dolore del lavoro, sono lo sforzo, l’ansia, il dolore della vita: il problema del lavoro è per noi problema di vita. Il lavoro anzi è la nostra vita.</p><p>Dal giorno del sacrificio di Cristo, infatti, questo lavoro con cui si conquista la vita, questo lavoro che è dolore, ma supera il dolore, diviene il segno della nostra vita, vita caduta, ma vita che si redime per il nostro impegno che si sublima nella Redenzione del Cristo. Il lavoro non è espiazione banale, ma superamento del male, conquista della vita, è la dolce fatica di vivere. La gioia del lavoro è la gioia del dovere compiuto, della redenzione che si è avverata.</p><p>Tutta la vita è lavoro, è fatica; qui, vogliamo parlare del nostro contributo specifico nel lavoro professionale, lavoro che noi compiamo contro un compenso che ci acquista mezzi di vita. A volte ci accade di considerare questa nostra richiesta di compenso come qualcosa di gretto, ed è invece la nostra richiesta di vita. Si piega al lavoro e alla richiesta di compenso chi chiede di vivere, di conservare la vita che Dio ci ha data. È in fondo un atto d’amore, un atto che può diventare squisitamente razionale. In questa visione ci è chiaro che il volere di Dio non si compie se non c’è vita, e non c’è vita se non c’è lavoro.</p><p>Su ogni uomo e su ogni lavoro si è posato come una richiesta lo sguardo di Dio. Non ci può essere quindi gerarchia di lavoro, perché tutte le attività umane sono degne dell’uomo e richieste con amore da Dio. Il nostro lavoro quindi è risposta alla chiamata del Signore. In questo la nostra concezione del lavoro si distingue da quella di una civiltà proletaria, per la quale, essendo l’uomo principio e termine della vita, il lavoro si esaurisca nell’uomo e nella vita dell’uomo.</p><p>Il lavoro è per noi qualcosa di profondamente nostro, che dobbiamo e possiamo compiere con amore, e le opere esterne del lavoro in tanto valgono in quanto portano in sé trasformato e come cristallizzato l’amore di chi le ha compiute.</p><p>Il lavoro è inoltre risposta ad una vocazione ed è quindi individuale, personale, proprio del singolo, anche se questi appartiene ad una società; affermiamo così la individualità del lavoro.</p><p>È poi necessario distinguere il lavoro come nostro impegno dal bene prodotto. L’aver mirato esclusivamente al prodotto ha portato infatti a quella civiltà della tecnica, che, essendo unilateralmente intesa, è priva di anima. Noi rivendichiamo la umanità del lavoratore, evitando così che i fini della superproduzione sommergano i fini umani. Il fine supremo infatti non consiste nel produrre il massimo possibile; questo è bene. Ma il fine supremo è la vita. Contro la civiltà del prodotto noi rivendichiamo la civiltà del lavoro inteso come amore, come vita.</p><p>Il lavoro è un fenomeno sociale. Ognuno produce più del necessario a sé, ma produce per la società, obbedendo ad un’armonia sociale fondata sul riconoscimento dei reciproci diritti e doveri del lavoro.</p><p>Questi sono doveri e diritti dei singoli, in una società ordinata, nella quale non è possibile negare all’uomo il mezzo di procurarsi dignitosamente la vita. Condanniamo perciò la miseria prodotta dall’inerzia del singolo o dalla ingiustizia della società, e accogliamo invece con carità la miseria dovuta a cause esteriori, condanniamo chi non dà all’uomo il compenso giusto del suo lavoro, in una forma di schiavitù antica e nuova. Servizio sociale dunque è il lavoro: e la nostra risposta a Dio è servizio di Dio, di se stessi, di tutta l’umanità.</p><p>Esaminiamo ora il rapporto tra lavoro e proprietà. La proprietà è la cristallizzazione del prodotto del lavoro, giustificata perché è momento conclusivo del lavoro che, compiuto, diviene del lavoratore. Ma la proprietà è infruttuosa e inutile se non è accompagnata da un nuovo lavoro; non si può immaginare che alcuno guadagni senza che dia un interesse fattivo al processo produttivo della sua proprietà.</p><p>Il lavoro è così principio di armonia o di conflitti sociali. Noi vogliamo intenderlo come armonia, perché esso è per noi amore alla vita e agli uomini, fatica di servire e amare Iddio, dolce fatica; se fosse a tutti, presente questa comune ricerca nel faticoso lavoro, i contrasti sarebbero superati. </p><p>Insomma, una civiltà del lavoro non può essere che cristiana. E d’altra parte una civiltà che voglia prescindere dalle umili ansie del lavoro, non è attuale: perché oggi noi tutti sentiamo la necessità di un mondo operoso al quale partecipino coscientemente anche le classi inferiori mediante il loro elevamento spirituale.</p><h3>Ripresa</h3><p><em>Moro, da poco nominato segretario generale del Movimento Laureati, ravvisa nella realizzazione della vocazione professionale uno degli aspetti più vivaci e fecondi del fervore di iniziative che segna il nuovo protagonismo dei cattolici. L’articolo è pubblicato in «Bollettino di Studium», XI, 1945, n. 1, gennaio, p. 1. </em></p><p>La vita riprende dunque in Italia sia pure a fatica.</p><p>È un fervore nuovo di energie spiegate in ogni ordine di attività, con l’ansia di guadagnare il tempo perduto, con lo sforzo di non lasciarsi vincere dal peso di tante rovine e di tanto dolore. Il dato più sensibile di questa rinascita è appunto il desiderio del nuovo, un superamento cioè delle recenti esperienze rovinosamente fallite o addirittura, nei più arditi, di quello stesso mondo che il fascismo, sia pure con la violenza, aveva vinto, manifestandone l’insufficienza.</p><p>Siamo tutti in attesa di una catarsi. Vogliamo un mondo nuovo e cioè nuove forme, nuovi istituti, nuovi valori, ma soprattutto un’anima ed una sostanza nuove. Tutto quello che sembra ancora collegarsi al passato e contrastare il passo all’avanzare impetuoso della giovinezza del mondo, è in istato di accusa, anzi è già condannato.</p><p>I cattolici, in quanto costituiscono un ambiente sociale ben definito per ideali e programmi, si trovano, da questo punto di vista, in una singolare situazione. In un senso più ristretto, perché essi hanno vissuto anche in questi venti anni, sia pur tra mille difficoltà, con una qualche autonomia, con un certo respiro. In un senso più largo, perché essi sono, come Chiesa, da duemila anni nel corso della storia ed hanno avuto nel succedersi delle epoche larghe possibilità di azione. Ora, se questo mondo cade in rovina, non potrebbero i cristiani farsi da parte e lasciare che altri tentino le loro esperienze? Hanno essi davvero qualche cosa da dire, qualche cosa da fare in questo risorgimento generato dal sangue di due terribili guerre?</p><p>Noi pensiamo – e con noi pensa ogni cattolico cosciente delle ragioni e dei doveri della sua fede – che il nostro posto sia invece ben definito e la nostra funzione, nella creazione dell’ordine nuovo, insostituibile.</p><p>Proprio perché abbiamo dietro di noi venti secoli di storia, e cioè venti secoli di pensiero, di amore, di resistenza, di dolore ed anche di sconfitte cocenti; perché siamo vissuti a fatica, ma vicini al travaglio di questo povero popolo durante vent’anni di lavoro pieno di purezza; perché siamo legati al passato nel suo insegnamento e nelle sue ineliminabili eredità, per tutto ciò rivendichiamo il nostro posto insostituibile, là dove si costruisce il mondo nuovo. E il nostro non può che essere un posto di equilibrio, un “centro” tra tradizione e avvenire, che son tra loro più vicini che non sembri, se siano colti nella loro verità, e hanno da fare solo lo sforzo di capirsi.</p><p>Ciò vuol dire libertà coraggiosa nel respingere del passato tutto quello che è veramente superato ed ingiusto e salvare insieme, contro frettolosi e pericolosi rivolgimenti, contro la smania del nuovo totale ad ogni costo, quel che è stabile e seria conquista dell’umanità.</p><p>In buona sostanza il rinnovamento che noi auspichiamo, nella vita individuale ed in quella sociale, è un rinnovamento degli spiriti, diversi e più coraggiosi stati d’animo, una migliore e più completa adeguazione alla verità. Per ciò non siamo impazienti, non siamo brillanti, non siamo, perfino, simpatici. Non nascondiamo che la nostra verità ha molta storia, anche se fu poco capita e poco amata, anche se è, ancor oggi, paurosamente ignorata e trascurata da coloro stessi che fanno, in modo unilaterale e finanche deformandola, riferimento ad essa. Noi siamo al punto che urge il lavoro nella generale stanchezza delle parole vuote, alle quali si ritorna ancora, in mezzo a tanta miseria, con sfacciata improntitudine. Si tratta di cominciare in qualche modo, da un punto qualsivoglia, ma sul serio, ma in profondità, ma con spirito d’interiorità raccolta. Il punto di partenza più vicino ed agevole è la nostra professione, il lavoro speciale che siamo stati chiamati a compiere nel mondo. La vocazione professionale, sulla quale si è tanto insistito in questi ultimi anni, manifesta così in quest’ora di grandi decisioni tutta la sua vitalità e ricchezza. La professione è un osservatorio aperto sul vasto mondo; una stupenda base di azione socialmente efficace; il più saldo vincolo di carità in quest’ora nella quale urge sopratutto amare.</p><p>Non c’è da stupire perciò che, non sollecitate, ma in modo veramente democratico, fioriscano iniziative dei cattolici colti su basi professionali più accentuate che per il passato. Non già per rompere il vincolo, che ci è caro e che ha altissima funzione costruttiva della comune vocazione intellettuale, universitaria, ma per specializzare questa, in modo che renda al massimo delle sue possibilità.</p><p>Questi debbono essere, nella difficile opera appena intrapresa, i punti costanti di riferimento: la funzione chiarificatrice e redentrice dell’intelligenza; il tramite operoso di carità della singola professione con le sue particolari possibilità, con la sua caratteristica efficace adesione ad un ambiente.</p><p>Questi punti di riferimento vanno guardati nella loro unità e complementarietà. Perderne di vista uno solo, significa perdere la direttiva precisa della nostra azione, la quale è intelligenza che si ritrova e si consuma come carità nelle opere della professione. Questa, a sua volta, diventa un blocco sociale compiuto e incrollabile, una vigile scolta degli ideali morali e sociali del cristianesimo nel fluttuare pericoloso delle opinioni politiche. La forza dell’associazione dei singoli torna così utile nell’ora della prova più dura e insieme più bella.</p><p>Ma il più alto motivo di fiducia e il più vigoroso impulso di azione ci vengono dalla nostra cattolicità; dal nostro essere parti vive nell’eterna giovinezza della Chiesa.</p><p>Si potrà discutere la formale struttura e la consistenza giuridica dei vincoli nostri con la Chiesa nel nuovo impetuoso fiorire di iniziative che obbediscono a complesse esigenze di ambiente; non si potrà discutere invece il nostro essere inseriti nella Chiesa, la coincidenza degli orizzonti vasti quanto il mondo, il nostro respiro nel respiro universale. In questa coraggiosa professione, in questa condotta lineare è tutta la nostra forza, della quale non ci lasceremo spogliare per eccesso di preoccupazioni formali. E nella Chiesa, che è madre delle genti e mediatrice dei tempi e pacificatrice nell’urto delle intuizioni e delle passioni, in questa desolata terra d’Italia, noi saremo gl’interpreti di un immenso, accorato desiderio di pace in un costante operare, nella verità e nella carità, per una cristiana intesa degli spiriti.</p><p><span id="mention-110" class="mention person" about="AldoMoro">Aldo Moro</span></p><p><strong>Statuto della dignità dei popoli</strong></p><p><em>Moro offre un breve commento a un brano del radiomessaggio natalizio nel quale il papa proclama la intangibilità dei diritti delle nazioni e la solidarietà universale tra i popoli. L’articolo, senza firma, è pubblicato in «Bollettino di Studium», XI, 1945, n. 1, gennaio, p. 2. </em></p><p>(dal messaggio natalizio del santo Padre) </p><p><em>«Che alcuni popoli, ai cui governi — o forse anche in parte a loro stessi — si attribuisce la responsabilità della guerra, abbiano a sopportare per qualche tempo i rigori dei provvedimenti di sicurezza, fino a quando i vincoli di mutua fiducia violentemente infranti non siano a poco a poco riannodati, è cosa, per quanto gravosa, altrettanto difficilmente evitabile. Nondimeno, questi stessi popoli dovranno avere anch'essi la ben fondata speranza — nella misura della loro leale ed effettiva cooperazione agli sforzi per la futura restaurazione — di poter essere, insieme con gli altri Stati e con la medesima considerazione e i medesimi diritti, associati alla grande comunità delle nazioni. Rifiutare loro questa speranza sarebbe il contrario di una previdente saggezza, sarebbe assumere la grave responsabilità di sbarrare il sentiero ad una liberazione generale da tutte le disastrose conseguenze materiali, morali, politiche del gigantesco cataclisma, che ha scosso fin nelle ultime profondità la povera famiglia umana, ma che le ha al tempo stesso additata la via verso nuove mète.</em></p><p><em>Noi non vogliamo rinunciare alla fiducia che i popoli, i quali tutti son passati per la scuola del dolore, avranno saputo ritenerne le austere lezioni. E in questa speranza li confortano le parole di uomini che hanno maggiormente provato le sofferenze della guerra e hanno trovato accenti generosi, per esprimere, insieme con l'affermazione delle proprie esigenze di sicurezza contro ogni futura aggressione, il loro rispetto dei diritti vitali degli altri popoli e la loro avversione contro ogni usurpazione dei diritti medesimi. Sarebbe vano l'attendere che questo saggio giudizio, dettato dall'esperienza della storia e da un alto senso politico, venga — mentre gli animi sono ancora incandescenti — generalmente accettato dalla pubblica opinione, od anche soltanto dalla maggioranza. L'odio, l'incapacità di comprendersi vicendevolmente, ha fatto sorgere, tra i popoli che hanno combattuto gli uni contro gli altri, una nebbia troppo densa da poter sperare che l'ora sia già venuta in cui un fascio di luce spunti a rischiarare il tragico panorama ai due lati dell'oscura muraglia. Ma una cosa sappiamo: ed è che il momento verrà, forse prima che non si pensi, quando gli uni e gli altri riconosceranno come, tutto considerato, non vi è che una via per uscire dall'irretimento, in cui la lotta e l'odio hanno avvolto il mondo, vale a dire il ritorno a una solidarietà da troppo tempo dimenticata, solidarietà non ristretta a questi o a quei popoli, ma universale, fondata sulla intima connessione delle loro sorti e sui diritti in egual modo loro spettanti».</em></p><p>Dal discorso del Papa in occasione del Santo Natale, così vigoroso e palpitante di vita, abbiamo voluto stralciare questo brano, perché ci sembra, se così è lecito dire, di gusto più squisitamente cristiano. Che perciò i cattolici colti tornino ancora ad esso, con più pacata meditazione, non può che contribuire all’approfondimento dei motivi più elevati e fecondi della nostra morale sociale, per mezzo dei quali noi confidiamo sia per essere solidamente compiuta l’opera di ricostruzione.</p><p>Questa parola del Padre di tutte le genti è una invocazione di giustizia sincera e stabile per i popoli. Reso omaggio alle dure, ma contingenti ragioni della guerra e della sicurezza da garantire nell’immeditato dopo-guerra, il Santo Padre afferma la intangibilità dei diritti di tutte le nazioni in una comunità internazionale orientata in senso democratico e umanistico. La differenza tra vinti e vincitori cessa con l’esaurirsi del conflitto e delle sue più immediate e dure conseguenze. Allora riprende vigore la naturale eguaglianza di dignità dei popoli e cioè degli uomini, ché i popoli sono in definitiva sostanza umana. </p><p>Una vera instaurazione di pace non può concepirsi fuori di questa giustizia animata da carità. Dove restino l’offesa del disprezzo e dell’odio come da vincitore a vinto ed il danno di inique imposizioni soffocatrici della libera vita dei popoli, son già poste ragioni determinanti di nuove guerre. </p><p>L’eredità dell’odio è ancora l’odio; il seguito della lotta, che non sia esaurita in una vera pacificazione degli animi, è ancora la lotta. Rovina si aggiunge così a rovina. </p><p>Chi non sente oggi questo dilemma implacabile, il quale impone un totale interiore rinnovamento, per sfuggire alla stretta di un dolore troppo crudele ed ormai insopportabile? Ma si tratta di operare con coraggiosa intransigenza, vincendo i miti pericolosi del nazionalismo esasperato e della sicurezza internazionale male intesa.</p><p>Il nostro egoismo è sempre in agguato e noi vediamo già l’umanità tornare ad esserne vittima, quando il flagello non è ancora finito. Perciò la parola del Padre torna opportuna come monito e per quella serena fiducia che infonde negli animi stanchi. </p><h3>Perché siamo all’opposizione</h3><p><em>Nel desiderio di libertà dal potere e dalle finzioni della politica Moro ravvisa uno dei bisogni più intensi e radicali della nuova stagione democratica. Dinanzi al frazionamento delle idee in correnti, al ritorno della retorica, alla sterilità dei dibattiti, al compromesso fine a se stesso, il posto di chi ama la verità e la libertà, e intende difenderle da nuove tirannie, non può che essere all’opposizione. L’articolo è pubblicato in «La Rassegna», III, 1945, n. 5, 1° febbraio, p. 1. </em></p><p>Affermare che si è molto lontani da una vera e piena instaurazione di libertà in Italia, non desta oggi più meraviglia. Ancora pochi mesi addietro tale severo ed onesto riconoscimento della estrema difficoltà di questo altissimo compito sarebbe suonato strano, come un rimpianto ingiustificato e delittuoso del passato. Ma oggi, dopo la rinnovata continua esperienza di dolore, dopo i molti mascheramenti pseudo democratici, dopo le contorsioni e le manovre politiche, dopo il nuovo allontanamento del popolo dal Governo che dovrebbe esprimerne il volere, si può dire senza timore di smentite che siamo appena all’inizio di un cammino così arduo e così lungo, che vengono meno in molti la forza e la fiducia necessarie per tentare l’impresa.</p><p>Dove avevamo bisogno di unità, un frazionamento minutissimo delle correnti d’idee mette in forse le possibilità d’intesa. Dove avevamo bisogno di liberi, attenti, intelligenti dibattiti che ponessero in luce le differenze sostanziali per il ritrovamento di una direttiva unitaria, subiamo il quotidiano allettamento di un ordine ad ogni costo, nel quale il contributo originale delle singole personalità è impedito. Dove avevamo un bisogno urgente, assoluto, bruciante di sincerità, vediamo ripetere il gioco della rettorica ed assistiamo, doloranti ed impotenti, al progressivo allontanamento dell’uomo dall’uomo e da se stesso. Una grande possibilità di ritrovarci, di gettare giù la maschera, di metterci in posizione di coscienza e di dignità di fronte a noi stessi, è stata purtroppo sprecata.</p><p>Non è soltanto la vicenda di una generazione che, arrugginita e superata, ritenta disperatamente la conquista di posizioni di responsabilità direttiva. Anche noi, generazioni nuove, abbiamo la nostra parte di colpe, per questa ingiustizia che ci fa ritrarre dinanzi al compito immane di togliere la maschera ad un mondo pieno d’infingimenti, che si condanna all’odio, alla miseria, alla distruzione. Mentre più viva sentiamo l’esigenza di verità, di libertà, di dignità, ci facciamo succubi di vecchi e nuovi miti e ci sentiamo incapaci di soddisfare l’ansia universale di pace e di bontà.</p><p>Certo sul piano strettamente politico la nostra prova può dirsi fallita.</p><p>Presi nelle spire delle cautele diplomatiche, compressi nell’urto di imperialismi feroci, costretti al compromesso ed alla tattica, noi abbiamo perduto la nostra partita. Il mondo, che avevamo sognato di costruire, quando più l’oppressione tirannica ci soffocava, si allontana ogni giorno di più; passa tra gli ideali irrealizzabili da accantonare tra i sogni della giovinezza finita. Ed intanto nuovo sangue, nuove finzioni, nuove divisioni, nuove tirannie ci son dinanzi. Ci attende il più grave sacrifizio, quello di proclamarci liberi per comodo del mondo, quando liberi non sentiamo di essere.</p><p>Finché restiamo sul piano strettamente politico, la nostra sorte è segnata. Se ci prestiamo al gioco altrui della così detta lotta democratica, saremo certamente sconfitti. Se ci illuderemo che conquistare il potere voglia dire possedere il mondo e dominare gli spiriti, noi serviremo soltanto a coloro che, sbarrandoci la strada, potranno dire di avere vinto un avversario e di essere perciò i migliori.</p><p>Il nostro posto è all’opposizione; il nostro compito è al di là della politica. Noi non abbiamo aspirazioni di governare, perché sappiamo che questa apparente prevalenza si risolve in una impotenza a dominare gli spiriti. In cambio degli strumenti della forza noi vogliamo riservarci gli strumenti dell’amore. Vogliamo parlare il linguaggio dello spirito, dell’arte cioè, del pensiero, della religione. Non vogliamo il potere, perché esso ci fa paura. Potrebbe rendere anche noi conservatori, conservatori, non fosse altro, di una libertà meschina e personale. Potrebbe abituarci al compromesso, potrebbe insegnarci la finzione. E noi vogliamo essere liberi, liberi di tutta la libertà dello spirito, per condannare tutto quello che va condannato, per non ricevere nessuna offerta, per non dovere nessun ricambio. Siamo stanchi delle parole vuote, siamo stanchi degli ideali presuntuosi che fanno versare sangue umano. Ci rifiutiamo d’individuare in chicchessia un campione della libertà, ci rifiutiamo di credere che questa possa farsi così piccola e concreta, da lasciarsi cogliere sensibilmente e da informare di sé storiche istituzioni. Sappiamo che la libertà è un’esperienza d’infinito e che non si ritrova pienamente che nel segreto degli spiriti attenti ad una perenne conquista morale. Come siamo stati, così saremo sempre all’opposizione, senza egoismo, senza timore, senza speranza. Crediamo di assolvere così un’essenziale funzione di chiarificazione e purificazione. Crediamo di costituire una riserva contro la disperazione dello scetticismo. Proprio perché non aspettiamo nulla, possiamo dare coraggio a chi aspetta. Proprio perché non crediamo alle formule correnti dell’eroismo, possiamo fare dell’eroismo semplice e schietto, che non si professi e non si creda tale. Proprio perché crediamo alla verità, possiamo farci critici spietati di tutte le false credenze. Proprio perché amiamo la vita, tutta la vita, possiamo metterci in certo modo al di là dello spazio e del tempo e negare la nostra fiducia a quello che usurpa il nome di vita in una finzione vigliacca e prepotente.</p><p>Vogliamo un fronte della libertà non fatto da liberali, ma da uomini. Perché professare la libertà è già presunzione oltre che rischiosissimo impegno. Meglio professare più semplicemente umanità.					Mr.</p><p><strong>Bisogno di chiarezza</strong></p><p><em>In un articolo pubblicato in «Pensiero e Vita», II, 1945, n. 5, 3 febbraio, p. 1 Moro descrive la crisi di pessimismo e di scetticismo vissuta dall'opinione pubblica italiana e presenta il cristianesimo come la più alta esperienza di responsabilità morale e perciò come il rimedio più valido allo smarrimento delle coscienze. </em></p><p>In questo momento agitato e pieno di dolore, mentre i valori che sembravano più stabili vengono meno e sono smarrite le ragioni di vivere, noi abbiamo un estremo bisogno e un supremo dovere di chiarezza. Una chiarezza spregiudicata, assoluta, intelligente. Noi roviniamo trascinati al fondo dal peso di tutte le aperte falsità, di tutte le sottili ipocrisie, di tutti i calcoli perfidi, di tutte le mostruose mitologie, i quali hanno caratterizzato la nostra storia fino a questo momento. Finora, confessiamolo, abbiamo vissuto di queste cose o come autori o come vittime delle finzioni ingannatrici. Abbiamo costruito o lasciato che altri costruisse a nostre spese una falsa umanità con ideali rovinosi. Abbiamo usato o lasciato che altri usasse a nostro danno, per meschini interessi personalistici, cose vere e buone, le quali sono uscite svalutate, compromesse, inservibili da questa odiosa sopraffazione. Siamo dunque al punto che uno scetticismo amaro, il più delle volte sterile, ci prende e c’impedisce di credere comunque alla verità, di avere fiducia negli uomini, di attendere serenamente a costruire una vita degna di essere vissuta.</p><p>Questa è la dura realtà delle cose. Se si vuole mutarla, bisogna partire da questo riconoscimento, senza sminuirlo con la menzogna volgare o la inopportuna pietà. Noi cittadini del mondo, siamo vissuti di finzioni, di compromessi, di sfiducia. Queste cose ci hanno condotto alla rovina. Se lo scetticismo assoluto deve essere vinto, dev’essere vinto con un provvisorio ma intransigente scetticismo, il quale ridoni alla vita sociale semplicità, verità, fiducia. Se si deve porre mano a costruire un mondo nuovo, bisogna farla finita con il passato. Bisogna porsi per un momento con assoluta purezza di fronte a Dio, a se stessi, al mondo, per attuare un rinnovamento totale. Anche se si pensa che nuove finzioni torneranno a tentarci e riusciranno, forse, alla lunga, a dominare ancora l’esperienza sociale, bisogna ora volere il nuovo, il totalmente nuovo in noi e nel mondo. Questa attesa, questa, diciamolo pure, speranza, sono squisitamente cristiane. La nostra vita è troppo stanca, artificiosa, assurda, per potere fare a meno di un riposo di verità e di semplicità. La strada che ci resta da percorrere è troppo lunga perché non ci si fermi un momento nel tentativo (anche assurdo) di farsi completamente diversi.</p><p>Il cristianesimo, noi pensiamo, ha oggi questa suprema responsabilità. In tale compito esso non può essere sostituito da altre correnti di idee, anche le più oneste ed intelligenti. Non è il cristianesimo la più alta esperienza di responsabilità morale? Non è esso l’annunzio di una novità totale ed ineffabile, non è esso l’instaurazione di un mondo di verità, il quale non accetta compromessi e finzioni, il quale disdegna la ragione politica con tutte le sue ambiguità e storture?</p><p>Purtroppo anche per i cristiani è cosa molto difficile la perfetta coerenza. Ed è, di più, possibile che essi smarriscano i lineamenti della loro posizione originale, per adattarsi a fare esperienze, di astuzia e morbidezza politica, che essi poi sanno fare assai meno bene degli altri.</p><p>Sicché accettano la lotta su di un terreno che, per non essere il loro, dà ad essi minime possibilità di vittoria. Ma, grandi o piccole che siano queste possibilità di immediato successo, è gravissima la rinunzia del cristianesimo ad essere un criterio di orientamento per una ricerca vigorosa della verità. Noi dobbiamo ancora imparare a dire di sì o di no, semplicemente, asciuttamente, a giudicare con assoluta purezza e lealtà, ad avere e ad ingenerare fiducia.</p><p>Anche se ciò dovesse costarci la perdita del mondo, per salvare l’anima di tutti gli uomini. Ma non ci costerà questa perdita, ne siamo certi. Il mondo ha troppo bisogno di sincerità, per sfuggire a chi ardisce pronunciare parole sincere, compiere fatti veri con semplicità, paga di quel vero senza nessuna attesa.</p><p>Vorremmo oggi un cristianesimo tutto presente a se stesso; un cristianesimo di pace (ma non di pace solo in quanto non ci sia la guerra), di amore (ma non solo in quanto non ci sia l’odio), di schiettezza (ma non solo in quanto altro non comandi l’opportunità contingente).</p><p>In questo cristianesimo noi crediamo come in un vero fermento di nuovo. Quello, invece, fiacco e accomodante, quello che striscia vicino alle menzogne per non perdere utili contatti, ci pare tradisca il suo programma. Tante delle possibilità di rinascita del mondo sono riposte in questa scelta che dobbiamo fare, in questa conquista o rinuncia di umanità e verità che ci stanno dinanzi.</p><p><span id="mention-111" class="mention person" about="AldoMoro">Aldo Moro</span></p><h3>Vento del Nord e clima del Sud</h3><p><em>Alcuni attendono la liberazione del Nord come un momento palingenetico per l’Italia. Moro invece sottolinea un prevalente clima di distacco e di indifferenza e ribadisce l’urgenza di mobilitare le risorse morali e civili dell’intero Paese, e quindi anche del Sud, in un articolo pubblicato in «La Rassegna», III, 1945, n. 6, 8 febbraio, p. 2.</em></p><p>In alcuni partiti, oggi all’opposizione<sup><sup><a href="#footnote-320" id="footnote-ref-320">[319]</a></sup></sup>, ritorna insistente il motivo di un intervento dell’Italia del Nord, per risolvere finalmente gli aggrovigliati problemi della nostra politica. La funzione decisamente chiarificatrice, che, alcuni mesi or sono, si attribuiva alla liberazione di Roma, si è inclini ora a riconoscere alla liberazione di Milano. Milano cioè dirà per tutti gl’Italiani, la parola decisiva.</p><p>Le grandi e coscienti masse industriali del Nord la faranno finita una volta con le forze oscure della reazione.</p><p>Ciò, naturalmente, sul presupposto che a Milano la situazione politica spirituale sia così chiara e lineare, che non occorra altro appunto che una presa di posizione. Nel presupposto, soprattutto, che Milano, Roma o Napoli possano dettar leggi all’Italia tutta. Sicché non si sa bene, se in questa minaccia o promessa siano più ingenuità o presunzione, semplicistico desiderio di risolvere in una volta, con un miracolo, problemi scottanti e vivi o assenza paurosa di spirito democratico.</p><p>Altra volta avvertimmo, su queste stesse colonne, che l’attesa chiarificazione non si sarebbe avuta con la liberazione di Roma. Avvertimmo che nella capitale avrebbe predominato ancora lo spirito fazioso di uomini e di correnti, che sarebbe mancata l’intesa tra gli anziani ed i giovani, che il conflitto tra la destra e la sinistra si sarebbe ancora accentuato. Gli avvenimenti, purtroppo, ci hanno dato ragione. Chi confronti gli stati d’animo del pubblico medio in materia politica in Roma oggi con quelli dominanti nei mesi immediatamente successivi alla liberazione, noterà una involuzione.</p><p>Le intese cordiali tra i partiti, create dal periodo della comune lotta clandestina, son finite nel nulla.</p><p>L’indiscriminato entusiasmo democratico è di molto scemato. Qui polemiche occupano la stampa e i comizi. L’interessamento del pubblico per i problemi politici e spirituali è pressocché finito, ucciso, ancora a Roma come già nell’Italia meridionale, dalla generale indifferenza. Predominano i problemi della spicciola assorbente economia e s’ingrossano nel progressivo rinchiudersi delle vite individuali in se stesse, le file degli apolitici, dalle quali usciranno, a scapito della libertà, la reazione o la rivoluzione.</p><p>Nella generale esasperazione degli animi, che si accompagna, malgrado l’apparente contrasto, alla generale indifferenza, si spiega l’attesa di un miracolo. Ché un miracolo, e non altro, sarebbe, ove fosse mai possibile, l’intervento di una città o di un determinato ambiente politico a risolvere i problemi di un ambiente tanto più vasto, tutta la nazione cioè, i problemi anzi di un continente e di un mondo, i problemi universali del nostro tempo.</p><p>Qui s’impongono due ordini di considerazioni. L’uno riguarda i rapporti tra i centri spirituali e politici del paese e le provincie, più particolarmente i rapporti tra Nord e Sud d’Italia. Le pressanti richieste dell’autonomismo siciliano sono, in proposito, molto istruttive. Nella generale rinascita, sia pur faticosa e incompleta, delle libertà democratiche, non si può pensare più ad inquadrare regioni intere nell’indirizzo politico di Roma o di Milano. Se è vero che nel Nord d’Italia si alimenta la vera democrazia progressista, se è vero che nel Mezzogiorno domina il feudalismo tradizionale, è pur vero che il Mezzogiorno deve fare il suo cammino con la collaborazione di tutti gl’Italiani, ma senza subire imposizioni. Se è vero poi che quello meridionale sia feudalismo e quella settentrionale democrazia progressista. Mentre si tratta in fondo, crediamo, di una diversa concezione della vita, di quella «immortalità» degli Italiani, di cui scriveva tempo addietro Alberto Savino e che è tipico del mezzogiorno. Questa diversa concezione della vita si traduce certamente in diverse concezioni politico-sociali e può determinare nel Sud quel tradizionalismo accomodante, quell’amore di ordine basato su di un deciso superamento della preminenza della politica, che sono stati di volta in volta riscontrati e criticati da noi. E non negheremo certo che questi atteggiamenti accettino ed anzi richiedano correzioni ed integrazioni, ma neghiamo invece che queste possano avvenire in forma d’imposizione altrui. Se si vuole salda dunque l’unità d’Italia in questo momento cruciale della sua storia, si abbia rispetto per la forma e la sostanza della democrazia e si cessi di agitare uno spauracchio, che, se è, come pensiamo, inconsistente, è poi pure offensivo della dignità delle persone e minaccia l’unità spirituale, nutrita di fiducia, del nostro paese.</p><p>Un altro ordine di considerazioni riguarda il semplicismo di questa visione dei problemi italiani.</p><p>Per fortuna sembra ormai dissipata, dopo la ventennale dolorosa esperienza, l’idea che a salvare il paese possa essere un uomo solo, un genio che compia il miracolo. Resta il pericolo che si pensi capace di operare la restaurazione una particolare corrente politica; che si attenti cioè alla concordia degli spiriti, alla collaborazione di tutte le intelligenze e di tutti i valori per l’affermata (antidemocratica) supremazia di un solo particolare indirizzo. In forma di diretta attività di governo o di onesta e costruttiva opposizione tutte le forze del paese debbono essere convogliate nella ricostruzione. I contrasti, quando siano seri e fecondi, non debbono essere attenuati, ma condotti ad esprimersi tutti per dare il loro apporto, del quale non è opportuno fare a meno.</p><p>E si tenga soprattutto presente che una disfatta, che va molto al di là del piano politico e militare, non si elimina con un contributo alla vittoria militare né con risorse meramente politiche. Non per respingere politica ed economia, le quali hanno la loro funzione ed altissima, ma per integrarla in una visione complessa dell’uomo, la quale rispetta di questo anche le più alte e lontane esigenze.</p><p>Per fortuna queste risorse, in apparenza meno adatte allo scopo da conseguire, non sono raccolte in monopoli a Milano od a Roma. Esse sono dovunque vi sia un uomo onesto che ricerca la verità, per farne norma di vita. E come non ammettono, queste forze, monopoli cittadini, così pure ne rifiutano di sette e partiti. Proprio perché qui si affermano valori metapolitici, il richiamo all’unità ed alla molteplicità è particolarmente vivo. Insomma l’Italia sarà salvata da tutti gli Italiani e da rinnovate energie morali, così come dal difetto di queste, oltre e forse più che da una folle politica, fu precipitata nel baratro.</p><p>Mr.</p><h3>Il pudore dello spirito</h3><p><em>Moro giudica esagerata l’incombenza dei meri interessi economici sulla vita quotidiana delle persone e sottolinea l’esigenza di non aver paura di coltivare una intima spiritualità. Lo scrive in un articolo pubblicato in «Pensiero e Vita», II, 1945, n. 6, 10 febbraio, p. 1. </em></p><p>Ho visto un uomo scrivere in piena luce sul muro di una strada romana, uno di quei muri carichi di scritte politiche multiformi e contrastanti, sovrapposte, accostate, modificate con abilissime manovre. Mi ha colpito quel gesto aperto, indifferente, come di sfida. Di solito invocazioni e imprecazioni son compilate di notte nella fascia protettrice di buio del tempo di guerra. Uno sguardo di sfuggita ha colto numeri tracciati con mano nervosa per un calcolo, certo, interessante. Non saprei dire che impressione mi abbia fatta quell’uomo; non saprei dire, oggi, mentre l’aspetto esterno in tanto mutamento di posizioni sociali diventa sempre meno indicativo, se fosse quello un calcolo di miseria o di rapida ricchezza facilmente acquistata. Una miseria che restringe fino all’impossibile i bisogni e trova misteriose risorse al di là del suo limite, per continuare una vita paurosamente grama. Una ricchezza, forse, alimentata dall’altrui dolore, dall’altrui rinunzia alla vita. Di miseria o di ricchezza, chissà, quello era pure un calcolo ed era fatto così, con indifferenza sprezzante o amara, al cospetto degli uomini sul più economico foglio che in tempi di carovita si possa immaginare.</p><p>Non c’è pudore – ho pensato – della miseria o della ricchezza; non c’è pudore della vita economica. Questa viene portata alla ribalta del quotidiano dramma degli uomini senza timore, anzi con una ostentazione rigida e decisa che accomuna miseria e ricchezza per coloro appunto, nei quali, in quello economico, ogni altro problema umano è sommerso. Il pudore della propria condizione è invece di coloro che impostano ancora problemi spirituali, che vedono anche la vita economica in termini di umanità, di dignità cioè di diritto e dovere di lavoro, di solidarietà sociale, di carità, di intimità spirituale in una parola.</p><p>Perciò gli impulsi propriamente e solamente economici si fanno strada in moti chiassosi e incontrollati, si pongono senza ritegno e senza rispetto sulla scena del mondo, perseguendo il proprio obiettivo con le armi ruvide e taglienti della loro esclusività intransigente e sprezzante.</p><p>Questa è la loro forza e la loro debolezza insieme. Possono essi perciò operare grandi rivolgimenti, ma non incidono durevolmente nel corso della storia, perché non muovono e non mutano forze dello spirito e valori morali. Anzi, alla lunga, perché manca quel riferimento essenziale ad una umanità completa, essi non riescono neppure ad assicurare le loro conquiste. Le loro armi affilate si spuntano e lo spirito dimenticato prende la sua vendetta.</p><p>Queste vittorie provvisorie e sterili son certo frutto di forze associate, perché, abbiamo detto, nulla viene portato in pubblico e conferito alla collettività con tanta ostentata indifferenza quanto una posizione puramente economica. Ma questa stessa indifferenza (che si risolve nell’estendere il proprio mondo, il proprio egoistico mondo, a tutta l’esperienza sociale) rivela la effettiva inconsistenza della combinazione delle forze individuali in una sociale unitaria. Come son facili ad unirsi in una provvisoria alleanza, rudi interessi economici, così si disperdono per difetto di forza coesiva, non appena si propone (e si propone inevitabilmente) un problema di giustizia; non appena cioè l’associazione vuol darsi consistenza non transitoria e si richiama a quella intimità dell’uomo, a quel pudore dello spirito che crea, in forme meno vistose, con un procedimento più raccolto e cauto, stabili contatti associativi e incide concretamente sulla storia.</p><p>Il pudore istintivo dello spirito non è rifiuto di incontri, ma disdegno di esteriorità, dell’improvvisazione, della ostentazione, della ruvidezza sfacciata e facilone. Una preghiera o un’opera d’arte sono per essenza sociali, sono donate agli uomini, consegnate alla storia, suggellate dall’eterno. Ma la preghiera, per concretare lo stato d’animo in parole precise (le parole dell’uomo in cui si traduce l’ineffabile colloquio con Dio), per levarsi alta ed essere ascoltata compie un terribile sforzo, che non riesce sempre né a tutti. Essa scambia la sua intimità con una prova concreta di amore e non per perderla ma per ritrovarla. E, a patto che l’ineffabile trasparisca nelle concrete parole e il senso dell’eterno nell’interessamento per il tempo, essa riesce a darci un contenuto, a investire tutto l’uomo fino alle più umili e concrete esigenze, a farsi persino rivoluzione economica, sociale, politica. Lo spirito di preghiera, che è la tensione più alta dello spirito, presente a se stesso ed aperto sull’universo, fiducioso su se stesso e in perenne ansiosa ricerca di raccordi e di coesioni, non può fare dunque più facilmente e stabilmente le rivoluzioni che il nostro tempo impone.</p><p>Non dobbiamo avere paura dell’intimità, della lentezza, del pudore chiuso dello spirito.</p><p>Esso non è rinunzia alla vita, alla società, alla giustizia, ai poteri ed ai beni: è invece la sola via per giungere sicuramente a queste conquiste. Ed è, di più, la sola forza che dia pazienza per attendere, senza rinuncia, mentre la battaglia è in corso. Anche quando sembri tutto perduto, lo spirito, che non misura con il metro del tempo, sa che nulla è perduto. Anche quando l’assesto del potere e dei beni non sia così egualitario, che un uomo di pura economia non debba gridare allo scandalo, lo spirito offre dal suo intimo tesori incomparabili, per soddisfare la fame e la sete di giustizia che nessun ordine economico-sociale fatto da mano umana saprà mai soddisfare.</p><p>Perché lo spirito mentre è nella vita, è al di là della vita, mentre è nel tempo è al di là del tempo, mentre è con se stesso e con gli altri, è al di là di tutti ed esperimenta una ineffabile pienezza di vita, dove il dolore di tutte le rinuncie [sic] è stranamente superato.</p><p>Ed è tale esperienza che non si confessa sui muri, dei quali si serve come strumenti di propaganda, la politica e forse nemmeno sui giornali e nemmeno sui libri. Pure è, così inconfessata, a disposizione degli uomini per amore di Dio.</p><p>a.m.</p><h3>La Sinistra cristiana</h3><p><em>Una nota apparsa su «L’Osservatore romano» il 2 gennaio 1945 specifica che il Partito della sinistra cristiana, la formazione politica in cui si è evoluto il Movimento dei cattolici comunisti, non è conforme agli insegnamenti della Chiesa e provoca una vivace polemica. Moro analizza il significato della condanna da parte della Santa Sede e conferma l’opinione che i cattolici debbano occupare una posizione centrale di equilibrio tra gli opposti schieramenti politici. L’articolo appare in «La Rassegna», III, 1945, n. 7, 15 febbraio, p. 2.  </em></p><p>La sconfessione del Partito della sinistra cristiana ha ridestato problemi che, innegabilmente, agitano, in Italia e nel mondo, la coscienza cattolica contemporanea. Non si può negare che una grandissima incertezza sussisteva in molti spiriti pensosi, prima che intervenisse, netta e severa, questa parola chiarificatrice. Non si può dubitare neppure che, per la delicatezza dei riflessi di ordine psicologico e morale, questa condanna sia stata meditata con quella serena prudenza che caratterizza la condanna della Chiesa e voluta per ragioni di bene.</p><p>Ma certo è stata una forte battuta di arresto, che ha indotto spiriti pensosi a rimettere in discussione quella coerenza, in materia sociale, alla propria fede, per la quale avevano creduto di assumere le arrischiate posizioni dell’estremismo di sinistra, e, sia pure, di una sinistra cristiana. Ma il problema è ancora più vasto ed interessa il mondo politico non cristiano così come quello cristiano. Si deve intendere, cioè, questa presa di posizione come sconfessione non di una particolare corrente di sinistra, (in quanto essa si chiamava cristiana), ma di ogni corrente di sinistra, di tutto, cioè, quel moto di progresso che si vuole concordemente attribuire ai movimenti di sinistra? Si deve intendere con ciò che il cristianesimo sia cristallizzato in formule di pura conservazione?</p><p>Anche le decisioni rapide e nette, in quanto incidono su uomini intelligenti e liberi, possono avere un seguito di discussioni meditate, le quali possono ben confermare l’opportunità di quelle e spianare la via, in una migliore comprensione, ad un accoglimento volenteroso.</p><p>Per questa migliore comprensione, che ci pare impongano la buona fede di molti e la carità cristiana, noi tenteremo di dare qui in breve una «interpretazione» serena dell’avvenimento, preoccupati, come siamo, naturalmente della sorte delle idee e non di particolari persone e concrete correnti politico-sociali.</p><p>E ci sia consentito di partire da una minuta osservazione che riguarda la realtà più vicina a noi nel tempo e nello spazio, questa agitata vita politica italiana ch’è così ricca, nel suo disordine, di esperienze interessanti e istruttive. Ogni osservatore onesto vorrà riconoscere infatti, la vicinanza, per non dire altro, nelle grandi linee, dei programmi di partiti politici, siano essi di destra, di sinistra o di centro. Pure, malgrado questa sostanziale affinità, le diffidenze sono grandissime, gli urti vibrati, le possibilità di convivenza minime o addirittura nulle. Un sostanziale punto d’incontro dunque, al di là delle poco costruttive violenze verbali, si è trovato in un assorbimento delle idee progressiste della sinistra da parte della destra o forse più veramente in un cammino progressista percorso onestamente dagli uomini di destra verso le più vere e illuminate esigenze prospettate dalla sinistra. Questo punto naturale d’incontro è un «centro», intorno al quale concorda l’opinione pubblica media, la quale onestamente desidera ed attende svolgimenti umani e più buoni di vita. In questo «centro», nel quale si pone il minimo di unità realizzabile pacificamente nel popolo italiano ed in ogni popolo del mondo, son fatte valere, com’è ormai chiaro, due fondamentali esigenze in una strettissima essenziale connessione.</p><p>La prima è di elevare socialmente il popolo, di assicurare cioè condizioni dignitose di vita a tutti i suoi membri, eliminando ogni ingiusta sperequazione ed ogni sopraffazione, comunque mascherata, che attenti alla dignità della persona ed ai suoi diritti in quanto produttrice.</p><p>La seconda è di elevare politicamente il popolo, di farlo cioè padrone del suo destino e capace di autogoverno. Ciò vuol dire concedere ad ogni uomo, in quanto realizzi in concreto il minimo di condizioni di dignità umana, quei poteri d’iniziativa e di controllo della cosa pubblica, che lo facciano in effetti, per quanto a lui spetta, sovrano. In complesso ciò significa (ed è esigenza squisitamente cristiana) assicurare a tutti gli uomini l’accesso ai beni ed ai poteri; personalità e iniziativa in tutta l’estensione della vita economica, sociale, politica, culturale.</p><p>Non saremo ora certo così ingenui da negare che da questo equilibrato centro di unità sia possibile scantonare, tradendo la nobilissima causa che in esso viene affermata.</p><p>Ma saremo pure così sereni da dichiarare che siffatti tradimenti (i quali non impegnano la destra e la sinistra idealmente congiunte nel vivo e dinamico «centro», ma singole persone e correnti) possono essere perpetrati così a destra come a sinistra, dalle forze della reazione, come si dice, od a quelle della rivoluzione, le quali possono egualmente dimenticare l’uomo e travolgerlo.</p><p>Per tutte le considerazioni fatte or ora certo violento battagliare tra destra e sinistra, certa aspra polemica sprezzante tra reazione e rivoluzione hanno l’aria di essere piuttosto un tradimento che un servizio dell’uomo. Ma una qualche giustificazione hanno pure queste polemiche. C’è la destra estremista e veramente reazionaria, che stringe in circoli chiusi i beni e i poteri di tutta l’umanità; quella destra, ferocemente conservatrice per sé e spietata verso gli uomini costretti tutti a farsi strumento delle sue ingiuste fortune, che riceveva la sua condanna nella recente esaltazione pontificia della vera democrazia. C’è pure una sinistra, che, pur accolte tutte le sue giuste richieste, continua ad agitarsi, per esistere, alimentando nel profondo e generale desiderio di pace, uno spirito di rivoluzione diventato fine a se stesso, per la instaurazione di un mondo totale nuovo, il quale si risolverebbe in un mostruoso avvolgimento dell’uomo in se stesso. Di un uomo senza spirito, senza religione, senza storia.</p><p>Che il cristianesimo escluda ad un tempo destra e sinistra così intese, deve essere chiaro ad ogni uomo onesto che ne abbia penetrato l’essenza. La recente chiarificazione, che si può pensare giustificata da certe intemperanze di linguaggio, da alcuni errori tattici, da un equivoco forse di giovanile ardore non controllato, va intesa, noi crediamo, in questo modo e avvicinata al radio-messaggio di quest’ultimo Natale. Al cristianesimo sono aperte dunque più che mai le vie dell’avvenire. Converrà solo forse studiare meglio le forme e pesare le parole, perché forme e parole sono sostanza in questo mondo disorientato da mille equivoci buoni o cattivi.</p><p>Mr.</p><h3>Liberazione</h3><p><em>In un articolo, non firmato, apparso in «Studium», XLI, 1945, n. 1-2, gennaio-febbraio, pp. 1-2, Moro ricorda che il desiderio di una liberazione che ponga fine alla guerra sarà appagato non solo dalla conquista delle libertà politiche e sociali ma sopratutto dal raggiungimento di una libertà interiore, al vertice di tutte le altre, che dia pace agli animi. </em></p><p>Siamo tutti in attesa di una liberazione. Questa richiesta, questa speranza, che corrono per tutta la vicenda della storia e danno ad essa un’ansia dolorosa, una perenne inquietudine, un bisogno di rivelazioni buone, sono sopratutto di questa tragica ora. Noi sentiamo il peso grave di mille oppressioni e la ferocia di questa storia umana senza umanità ci prende in una morsa alla quale non è possibile sfuggire.</p><p>Chi può ricordare senza raccapriccio il terrore seminato nella nostra vita in mille forme, da tutte le parti, con una continuità implacabile, con uno zelo feroce? Chi può enumerare tutte le miserie di questa umanità dolorante; la morte che bussa alle porte di tutte le case del mondo, il bisogno che stringe senza rimedio, la lotta disperata per sopravvivere, le blandizie di una disonestà accettata per non finire, vinti dalla fame e dalla disperazione, in un mondo di bruti?</p><p>Se la vita non è condannata ad un dolore senza intervallo e senza scampo, noi dobbiamo essere liberati. Ne abbiamo il diritto, perché siamo uomini che la morte non ha preso ancora; uomini ai quali la vita sorride, malgrado tutto, come una cosa bella e buona. Bellezza e bontà, certo, nascoste in un fondo impenetrabile quasi, ma che affiorano irresistibili, vincendo il dolore, con una promessa che non vuol cedere, essa, al dolore.</p><p>In questo mondo cattivo noi aspettiamo una liberazione dal mondo. Questo, cui rinunciammo nella saggezza innocente del Battesimo, ci ha preso ancora e pesa su di noi. Vogliamo esserne liberati. Ma questo mondo è fatto da noi, uomini che andiamo intrecciando assurdi rapporti di odio, che andiamo disperdendo la vita che dovremmo salvare e svolgere in tutto il suo valore. Non possiamo essere liberati dal mondo, se non ci liberiamo da noi stessi. Ma chi ci libererà da noi?</p><p>Noi sentiamo enunciare, mentre il mondo più soffre, un programma di libertà. Si domanda libertà dalla paura, libertà dal bisogno<sup><a href="#footnote-321" id="footnote-ref-321">[320]</a></sup>. Per questo ideale uomini hanno preso le armi (armi raffinate e micidiali di una tecnica sapiente), hanno preso le armi in tutti i paesi del mondo, per liberarsi dalla paura e dal bisogno, per liberarsi dalla ferocia e dal dolore. Per liberarsi dal bisogno, gli uomini lo accrescono smisuratamente e il terrore domina dove passano gli eserciti che son fatti di uomini; l’uno contro l’altro, fremendo alla vista del volto umano dell’avversario da uccidere. Per liberarsi dal dolore, gli uomini ne moltiplicano all’infinito la tragica esperienza.</p><p>Dove giungono gli eserciti nel gioco alterno della vicenda di guerra, è come se fosse giunta la libertà. La vita vorrebbe sorridere ancora invitante. Tuttavia noi aspettiamo una liberazione. L’aspettiamo ancora, perché dove gli uomini si uccidono, la vita è sospesa ed attende, per tanto insopportabile dolore, una liberazione.</p><p>L’aspettiamo ancora, perché la libertà dalla paura e dal bisogno è una piccola cosa di fronte a quello che, noi sappiamo, può donare la vita.</p><p>Attendiamo di essere svincolati dal mondo e di ritrovare la nostra anima. Aspettiamo, in questo possesso di noi, che tutto quello che è buono, che è bello, che è vero si rivelino. Anche il dolore, che, accettato e tradotto in amore, promuove la libertà dello spirito.</p><p>La più grande delle libertà, quella che è al vertice della piramide e anima e rende buone tutte le altre, è la libertà interiore che pone l’uomo, in purezza, di fronte a Dio, a se stesso, ai fratelli. Quella che esclude egoismi e ferocie e terrori e miserie, quella che conserva sempre una risorsa per superare i dislivelli paurosi della vita. Questa è la libertà dei figli di Dio.</p><p>Mentre tutto è così oscuro e le forze così poche, mentre diffidiamo di noi e degli altri, mentre la mèta appare sempre al di là del nostro sforzo per raggiungerla, conviene forse ricordare la preghiera dimenticata. «Liberaci, Padre nostro, dal male». Perché c’indirizzi in tanto disorientamento, ci conforti in tanta disperazione l’idea che la suprema liberazione dell’uomo è la vittoria sul male e che gli uomini non sono soli nel conquistarla.</p><h3>Concezione cristiana del lavoro</h3><p><em>Nella prolusione svolta alla XV settimana di studio della Fuci, svolta il 4 gennaio 1945, Moro riflette sul significato della fatica dell’uomo alla luce della sacra scrittura, sulle potenzialità e sui limiti della tecnica, sul valore spirituale e sociale del lavoro e i suoi diritti. Il testo della relazione, già apparso con il medesimo titolo nella sintesi di «Azione fucina» sopra riportata, è pubblicato in «Studium», XLI, 1945, n. 1-2, gennaio-febbraio, pp. 3-7. </em></p><p>Oggi sono in gioco le sorti della civiltà, della nostra civiltà cristiana. Non ci nascondiamo la delicatezza e gravità del momento; non rifiutiamo o rinviamo pigramente il severo esame di coscienza che il ritmo veloce degli avvenimenti ci impone.</p><p>Non basta, ora, rifarsi alle ragioni di fiducia e di certezza che son proprie della nostra fede, richiamare una promessa ineccepibile che ci dichiara vincitori per tutto il corso della storia umana. Perché nel moto rapido di mutamento e, forse, di progresso la vittoria ci è assicurata a patto che ne siamo degni, sempre che riusciamo, cioè, a ritrovarci presenti ad ogni avanzamento, ad essere noi stessi senza disagio in armonia con il mondo che cambia. Ciò significa capirci meglio ad ogni istante, adeguare costantemente la prassi a questa comprensione, essere forti nella battaglia inevitabile per il chiaro intendimento della nostra posizione spirituale e sociale. Questo esame di coscienza, questo ritrovamento della nostra ragion d’essere si presenta, in certe brusche svolte della storia, come un’esigenza inderogabile, urgente. Noi siamo ad una di queste svolte. Mentre una rivoluzione si annuncia, anzi forse è già in atto, dobbiamo scoprire che questa rivoluzione è nostra, che noi l’abbiamo voluta da sempre. Questa è l’eterna giovinezza della Chiesa, ritrovare se stessa, eguale, nel tempo che passa, identificare il progresso con la sua tradizione comprensiva ed aperta.</p><p>È qualche tempo che sentiamo proporre da più parti un’alternativa tra civiltà cristiana e civiltà del lavoro. Il nostro tempo sarebbe chiamato a scegliere. Civiltà cristiana vorrebbe dire accoglimento del trascendente con il suo mistero, rinvio al di là della vita dell’istanza di felicità propria dell’uomo, diniego dell’umanità che si svolge nel tempo con i valori che son propri di essa. Civiltà proletaria sarebbe invece il trionfo dell’immanenza e quindi dell’uomo, il primato della pace stabilita in nome della solidarietà del comune lavoro.</p><p>La scelta del nostro tempo non dovrebbe essere perciò difficile, se è vero che esso ama l’uomo e ne vuole vedere svolgere piena la vita.</p><p>La civiltà cristiana, perché propugnatrice dell’inerzia e negatrice della vita, dovrebbe considerarsi ormai superata.</p><p>Ma noi pensiamo che il cristianesimo, magari per colpa dei cristiani, non sia stato capito da coloro che propongono così netta, così dura l’alternativa che ci esclude dal mondo nuovo, il quale sorge dal dolore di questa terribile esperienza di guerra. E ci sentiamo, proprio perché cristiani, nello spirito di questa moderna civiltà ch’è certamente una civiltà del lavoro, e cioè dell’uomo che ama la vita e si assoggetta, per questo amore, alla prova dell’azione, dell’azione che produce per incrementare la vita, per permettere alla vita di essere. Non ci è di ostacolo lo spirito cristiano di rinunzia, quella povertà che prende della vita quel che vale per quel che vale, per amore di Dio senza del quale ogni amore di cosa terrena è inutile. Perché povertà e rinuncia non significano disprezzo della vita, ma illuminazione perenne del tempo nell’eternità e quindi accettazione del tempo, perché sia in esso più grande e decisiva la rivelazione dell’eterno.</p><p>Non è di ostacolo ancora quella sopportazione cristiana, che fornisce, nell’atto del patire l’ingiustizia, la risorsa dell’amore che accetta e trasfigura il dolore. Perché il Vangelo ha proclamato beati coloro che soffrono per aver fame e sete della giustizia e da quel punto è consacrata ogni battaglia, combattuta in buona fede, per riconoscere all’uomo il suo diritto. E se avessimo ancora dei dubbi, ci basterebbe pensare come la rivelazione cristiana è entrata nel mondo storico, operando come fermento efficace di rivendicazione della dignità del lavoro e di elevazione dell’uomo che lavora. Ci basterebbe pensare come ciò non sia fenomeno casuale e accessorio, ma un che strettamente, indissolubilmente legato alla intuizione della vita proposta dal cristianesimo, una affermazione sociale tutta coerente alla nuova idea di Dio, dell’uomo, del mondo.</p><p>Il senso di condanna che il lavoro ha nella scrittura (<em>guadagnerai il pane con il sudore della fronte</em>) <sup><a href="#footnote-322" id="footnote-ref-322">[321]</a></sup> è certo squisitamente cristiano, ma esso non degrada punto il lavoro, non ne fa un dolore senza scampo, un insopportabile peso. Perché questa non è una condanna fine a se stessa, ma una prova richiesta per conquistare la vita. E della grandezza e bontà della vita tutto s’illumina il lavoro, ch’è condizione indispensabile per possederla. Esso non è condanna, dolore, peso, finché tale non sia considerata la vita cui serve. La vita che trae a sé il lavoro, che lo identifica con se stessa come il suo stesso faticoso processo per esistere, vincendo l’inerzia del nulla. Nella secca espressione di S. Paolo (<em>chi non lavora, non mangi</em>) <sup><a href="#footnote-323" id="footnote-ref-323">[322]</a></sup> questo tipico collegamento condizionale tra lavoro e vita appare chiarissimo ed il primo si esalta perciò di tanto di quanto si esalta nella intuizione cristiana del mondo la vita.</p><p>Il lavoro è necessario alla vita; irrigettabile [sic] dovere così come la vita; esperienza di amore, consumazione di gioia così come la vita. Questa dunque non è un dato, ma un farsi, un processo senza riposo nel quale e nel quale soltanto la vita si conquista ed è.</p><p>Fatica è la vita, dolce fatica di vivere, superando perennemente la tentazione del nulla ch’è male, la tentazione del male ch’è nulla. Tutto è lavoro nella vita e non solo nell’ordine delle attività dirette immediatamente a procurare i mezzi necessari per la conservazione e lo sviluppo della persona. Lavoro, e cioè sforzo, impegno, amore. E che lo sforzo, costi quel che si vuole, non sia respinto, che questo impegno non venga meno, che questo amore non ceda, è segno che la vita è degna di essere vissuta. Lavorare val quanto pagare il prezzo di dolore che la vita, per essere conservata e svolta, richiede con implacabile esigenza; vale quanto amare, non a parole, ma in fatti, la vita.</p><p>Il lavoro è tutta la vita, la quale, cosciente della sua necessità, si consuma perennemente per essere, accetta ad ogni istante di provare, nell’impegno dell’azione che produce, che permette la vita, il suo supremo valore.</p><p>Lavoro e vita s’identificano; s’identificano nell’amore ch’è pienezza della vita, prova perennemente superata, dolore perpetuamente vinto nella gioia dell’amore.</p><p>Non è dunque il lavoro una pena irreparabile, ma è tutt’uno con il dolore che la vita porta con sé come conseguenza del male e che essa vince con la forza dell’amore. Non è perciò una condanna, finché non è una condanna la vita; non è un dolore insopportabile, finché la vita, conoscendo il dolore, lo può tuttavia superare. E la vita, se ci è stata data, se è una necessità alla quale non possiamo in nessun modo sfuggire, non è appunto un carcere che non consenta evasioni; non è un mondo scuro nel quale non si possa accendere una luce di razionalità. C’è una redenzione nella vita, vittoria sul male e sul dolore che sono una cosa sola; redenzione per la quale si accetta quotidianamente la fatica della lotta, sapendo che essa ha un termine di pace e di gioia. Una pace ed una gioia, certamente, affaticate e misurate, perché includono tutto lo sforzo che costa una battaglia vinta. Ma son pane e gioia tuttavia. E nella battaglia non si è soli, ché questo superamento, questa redenzione consumata nell’azione, operata nel lavoro che ama ed accetta la vita, che dimentica il suo dolore per la gioia di vivere, sono un’autoredenzione inserita e avvalorata nella redenzione di Gesù Cristo.</p><p>Tale è il lavoro, quale è la vita; redenzione personale (impegno irreversibile di responsabilità) inserita nella redenzione di Cristo. Condanna che redime, dolore che si supera, gioia che conosce il dolore. In una parola, come dicevamo, amore.</p><p>Nell’idea cristiana il lavoro è stato inteso sempre, in modo tipico ed interessantissimo, come vocazione, cioè risposta ad una chiamata di Dio. Chiamata è la vita che si svolge come continua, puntuale fedeltà ad una vocazione. Chiamata il lavoro ch’è il fedele assolvimento della missione assegnata a ciascuno nel mondo. Missione particolare, per ciascuno, per quanto è diversa nella concretezza storica ogni persona umana.</p><p>L’idea della vocazione include la responsabilità verso Dio trascendente e dà una specialissima fermezza alla fedeltà al proprio io, alla coerenza perfetta nell’assolvimento del proprio compito nel mondo, che son caratteristiche appunto del lavoro cristiano. Ciò va messo in rilievo nettamente, pur senza soffermarsi nei suggestivi riflessi del tema, perché costituisce il momento differenziale tra una civiltà proletaria orientata in senso laico ed una civiltà cristiana del lavoro. L’idea di un termine di riferimento indisponibile ed indipendente dal fluttuare agitato della vita, rappresenta l’elemento differenziale del lavoro cristiano che risponde ad una vocazione di Dio di fronte al lavoro svolto per una vita che misura Dio con il metro della sua vicenda.</p><p>Inoltre l’idea del lavoro come vocazione fa richiamo alla sua caratteristica particolarità, al suo essere così e così conformato e sempre diverso. Come è diversa per ogni persona la vita, così è diversa l’attività di lavoro. Ma ogni vita, nel suo particolare atteggiamento, è vita ed ogni lavoro è lavoro, risposta ad una chiamata di Dio inquadrata nell’armonia dell’ordine totale. Quale che sia il contributo che l’intelligenza dà al particolare lavoro umano, quale che sia la raffinatezza e complessità di quest’ultimo, il lavoro, atto di amore a Dio ed agli uomini, ha una dignità eguale in linea di principio.</p><p>Infine in questa compenetrazione cristiana di lavoro e vita esso si presenta come un particolare servizio. Il lavoro non è un gioco, non è una vaga attività senza contenuto razionale, senza ragione di essere, non è una cosa inutile. È, invece, una cosa seria, impegnativa, produttiva, come si suol dire. Esso serve la vita nella sua cangiante e molteplice esigenza e va inteso perciò sempre in correlazione ad essa. La terribile serietà della vita fonda la serietà del lavoro nel quale la vita si conserva ed accresce. Questa funzionalità del lavoro di fronte alla vita nella totalità del suo significato lo apre ad accogliere un contenuto complesso ed utile. Il lavoro non è un agire per agire, ma un agire per vivere. Esso è naturalmente utile nella misura in cui è utile la vita.</p><p>Possiamo delineare ora, così per intenderci, alcune caratteristiche del lavoro umano. Innanzi tutto la sua intimità, che ci pare emerga naturale da quanto siamo venuti dicendo, e che è costante in ogni sua forma, anche quella, in apparenza, più esterna. Il lavoro è, identificato con la vita, inteso come amore, il ritmo stesso dello spirito. Ciò ne mette in più chiara luce quell’uguaglianza di valore di cui si diceva, perché dove partecipa lo spirito, tutto è vivificato ed esaltato.</p><p>Ancora la sua totalità, quel suo essere, anche nelle forme più minute, un impegno di tutta la vita, quel suo racchiudere, per la condizionalità necessaria che esso ha di fronte alla vita, tutte, si può dire, le ragioni di quest’ultima. Si può esplicare attività modesta quanto si vuole, ma se senza di essa la vita, nella sua complessità, non può essere, quella modesta attività si presenta nobilissima, come un foco nel quale insospettatamente si raccoglie tutta la luce della vita.</p><p>Il lavoro è così un fenomeno personale nel punto stesso che si presenta, come vedremo tra poco, quale squisitamente sociale. Il lavoro è la operosa richiesta di vivere della persona umana. Questa “personalità” del lavoro, che serve l’uomo, che fa l’uomo libero (ogni uomo nella sua individualità) è indissolubile dal suo concetto. La persona nel lavoro rivendica il diritto, afferma il dovere di vivere. Il lavoro dev’essere, come produttivo, redditizio per il soggetto. La richiesta di compenso, di giusto compenso non è cosa sulla quale si possa sorvolare, che, quasi, attenda di essere perdonata. Un uomo che domanda di vivere ed afferma il significato economico del suo lavoro, va rispettato. Perché la vita è dono di Dio, l’irrigettabile [sic] dono di Dio. Il potere di rispondere da sé a questo dono è attributo della persona; perciò il lavoro è un attributo di dignità della persona umana.</p><p>Una civiltà cristiana del lavoro è anche una civiltà della tecnica, ma è ben più che questa. Noi sappiamo, ormai, a che cosa conduca l’idolatria del prodotto e siamo in guardia contro il pericolo di sostituire alla piena umanità del processo di lavoro l’arida brutalità della tecnica che provvede, calpestando ogni ostacolo, il prodotto più abbondante. Il prodotto è, certo, la ragion di essere del lavoro, quella sua naturale utilità senza della quale non avrebbe un serio significato; in esso, si può dire, la fatica immane del lavoro riposa e si trova giustificata. Il prodotto fa tutt’uno con il processo del lavoro e si anima di quella vivezza, di quella umanità, di quella spiritualità dalle quali scaturisce. Per questa ragione abbiamo detto che una civiltà del lavoro include necessariamente una civiltà della tecnica. Ma al tempo stesso la supera. Perché una tecnica, unilateralmente intesa, è un distaccare il prodotto dall’uomo, un dare valore al prodotto a prescindere dall’umanità del processo da cui deriva e dalle esigenze spirituali e vitali cui deve servire.</p><p>Ed è invece naturale, nella compenetrazione accennata di prodotto e lavoro, una gerarchia di valori, la quale ponga a base l’uomo, l’uomo nel suo significato spirituale e sociale.</p><p>Ciò vuol dire, in conclusione, che la considerazione del prodotto non può essere spinta fino a sommergere l’umanità del lavoratore con i suoi inalienabili diritti. Qui è in gioco non solo il giusto compenso, al quale si accennerà del resto tra poco, ma la tutela, anche a scapito del prodotto, se è necessario, di tutti gli interessi umani, spirituali, religiosi dei lavoratori, dei quali si è fatta autorevole assertrice la Chiesa in tutte le encicliche sociali dei Papi.</p><p>Ciò vuol dire, ancora, non asservire la totalità complessa dei fini umani, i quali sono indisponibili, ai mezzi dati per conseguirli. Una società, cioè, lavora per vivere e vivere vuol dire ritrovare nella multiforme esperienza del contingente l’eterno ed entrare in comunione con Dio. Uomini solo preoccupati di lavorare per produrre, di produrre per godere il prodotto, hanno fatto del prodotto il loro Dio. Non sono più uomini.</p><p>Quanto siamo venuti sinora affermando guarda, di regola, all’uomo isolato. Ma l’uomo è invece naturalmente sociale, sicché i principii enunciati vanno considerati ora nel gioco complesso della vita associata. Il lavoro è, infatti, fenomeno squisitamente sociale. A prescindere da ogni altro dato, si pensi alla divisione del lavoro, la quale, rendendo insufficienti singolarmente ed interdipendenti le attività produttrici degli uomini, manifesta un piano provvidenziale di vita sociale. L’uomo dunque non soddisfa con il suo lavoro personale tutti i suoi bisogni e soddisfa, nel suo ramo di produzione, ben più che le esigenze della sua vita personale. L’uomo, cioè, non basta a se stesso; basta a se stessa la società e cioè gli uomini in quanto interdipendenti e collaboranti. La sufficienza della società diventa la sufficienza dell’uomo, a patto ch’egli s’inserisca in quest’ordine di collaborazioni e meriti, per il contributo dato alla società, l’aiuto della società.</p><p>La società vive dunque del suo lavoro, di mille e mille lavori singolari che rispondono a specifiche vocazioni e scambiano i loro prodotti. Essa, lavorando, rivendica il suo supremo diritto ed adempie il suo supremo dovere di vivere; essa paga con il lavoro, ch’è diritto e dovere insieme, la sua vita.</p><p>Questo duplice aspetto di diritto e di dovere nel lavoro umano è molto interessante e va attentamente considerato. Lo facciamo qui, dopo avere accennato agli aspetti sociali del problema, perché appunto nella società diritti e doveri inerenti al lavoro acquistano pienezza di significato. L’uomo ha dunque, in questo ambito, un fondamentale diritto al lavoro, diritto, cioè, ad esplicare attività personale per conquistarsi la vita. La vita è un dono, ma un dono che si paga di persona, con un impegno faticoso, insostituibile. L’uomo non ha solo il diritto di vivere, ma il diritto di vivere lavorando e cioè non per benevola concessione altrui, ma per assunzione diretta e severa delle sue responsabilità. Questo diritto si fa valere di fronte alla società, la quale deve darsi un tale assetto che permetta e faciliti il lavoro di tutti i suoi membri. Ciò condanna, in linea di principio, la miseria o come colpa del singolo che rifiuta il dovere del lavoro o come colpa della società incapace di ordinarsi in modo che sia garantito a tutti il diritto di lavorare.</p><p>Ma l’uomo nella società ha ancora diritto al prodotto, al giusto compenso cioè del suo lavoro; ha diritto di vivere, di vivere del suo lavoro. Ogni squilibrio che trasferisca in altri indebitamente tutto o parte del prodotto corrispondente al lavoro umano, che neghi cioè l’equilibrio tra “personalità” e “socialità” del lavoro a tutto vantaggio di quest’ultima, costituisce una ingiustizia. Ciò condanna la schiavitù in tutte le sue forme, dalle antiche alle larvate schiavitù moderne; la condanna come violazione del diritto che la persona ha (ed ogni uomo è persona) al prodotto del suo lavoro.</p><p>Che poi il lavoro abbia significato di inderogabile dovere, che anzi nell’adempimento di questo ultimo si esprima piena la dignità dell’uomo ed il suo amore alla vita, non occorre spendere parole per dimostrare. Qui è solo opportuno aggiungere che questo è dovere squisitamente sociale come contributo da dare attraverso la propria attività personale alla vita di quel tutto mobile e differenziato che è la società.</p><p>Soltanto un accenno facciamo ai rapporti tra lavoro e proprietà, per rilevare il collegamento costante posto tra essi dalla dottrina sociale cristiana. Basti citare la «Rerum Novarum»<sup><a href="#footnote-324" id="footnote-ref-324">[323]</a></sup>. Fondamentale giustificazione della proprietà è il lavoro, il cui prodotto si cristallizza al di là delle necessità di immediato consumo e dà al soggetto l’appagamento di una conquista della vita nella sua continuità oltre l’attimo fuggente. Con ciò è giustificato il sentimento cristiano di simpatia nei confronti della piccola e media proprietà, per le quali il collegamento con il lavoro personale è più manifesto e concretamente fecondo. A nostro sommesso avviso è il lavoro che giustifica la proprietà, almeno nel senso di un interessamento spirituale, ma fattivo per quel mondo umano che è ogni organismo di produzione.</p><p>Ma qui sorgono altri complessi problemi sui quali dobbiamo sorvolare.</p><p>C’è appena, ora, bisogno di osservare come il lavoro possa essere, nella complessità dei suoi problemi, così punto di attrito come principio di armonia sociale. Misconosciuti diritti e inadempiuti doveri in materia di lavoro sono fermenti di rivoluzione. La pace sociale, nei popoli e tra i popoli, implica in ogni caso pace nei rapporti di lavoro. E non c’è da stupirsi, ché tutta la vita è lavoro, la storica concretezza della vita è lavoro. Ed è bello pensare, mentre si è tutti all’opera, ansiosamente, per ricercare le vie più agevoli e sicure di questa pace, che, tra queste, è ancora una risorsa del lavoro. Il lavoro che risolve da sé i suoi problemi. Ché lavoro, in senso larghissimo ma innegabile, è quel pensare, pregare ed amare ch’è vocazione comune degli uomini che lavorano nelle mille forme che il lavoro presenta. Il ritrovamento di una vocazione comune tra le tante particolari, di una vocazione umana e religiosa, che riguarda l’uomo in quanto tale, ma l’uomo che necessariamente lavora, è uno strumento utile per quella pace ch’è nel desiderio di tutti.</p><p>E noi vorremmo che fosse questa pace veramente cristiana. Noi crediamo che una civiltà del lavoro (e la civiltà moderna è certamente, per una spinta irresistibile, civiltà del lavoro) non può essere che cristiana. Ché cristiana è la rivendicazione dell’intimità dell’uomo, cristiano il principio della responsabilità morale, cristiana l’idea di un nesso sociale infrangibile, cristiana, e cioè ancorata saldamente sul trascendente, l’idea della giustizia.</p><p>Ma noi pensiamo pure che una civiltà cristiana non può che essere una civiltà del lavoro, o, se vogliamo dire una brutta parola di moda, una civiltà proletaria. Ché il lavoro è la concretezza vibrante della vita, atto operoso, certissimo di amore. Cristo ritornerà, se questa grande, quotidiana prova sarà affrontata con Lui e per Lui. Egli vuol dominare una vita cosciente di sé, piena di contenuto, una vita che si ama. Cristo ritornerà tra noi percorrendo le vie segnate dal lavoro umano.</p><p><span id="mention-112" class="mention person" about="AldoMoro">Aldo Moro</span></p><h3>Ragion di essere</h3><p><em>Moro offre un chiarimento sulla storia, sugli obiettivi e sulla posizione dei Laureati cattolici rispetto alla politica in un articolo pubblicato in «Bollettino di Studium», XI, 1945, n. 2, febbraio, p. 1. </em></p><p>In questi ultimi mesi qualcuno ha dubitato che l’Azione Cattolica abbia ancora una sua ragion d’essere, considerato che sono ormai in atto libere associazioni politiche dei cattolici italiani. Già qualcuno pensava negli ultimi venti anni che l’Azione Cattolica fosse appunto un surrogato di organismi politici che non potevano sussistere<sup><a href="#footnote-325" id="footnote-ref-325">[324]</a></sup>. E l’errore continua ancor oggi. Ma esso va subito fugato, perché disconosce la profonda natura dell’Azione Cattolica e ne compromette le possibilità di vita. Un chiarimento intorno alla nostra ragion di essere è poi tanto più urgente in quanto questo svisamento delle finalità delle nostre organizzazioni si traduce purtroppo in molti casi, sotto la pressione di immediate e assorbenti esigenze di ordine politico, in un impoverimento della nostra azione.</p><p>Il Movimento dei Laureati Cattolici Italiani, sorto per il bisogno di coordinare le energie intellettuali presenti nei vari rami di Azione Cattolica e per avvicinare sempre più largamente i ceti professionali per una reintegrazione morale e religiosa, non è e non vuol essere un organismo politico, né apertamente, né larvatamente. Esso è lo strumento del quale la Chiesa si serve per svolgere, con perfetta aderenza all’ambiente professionale, la sua opera di salvazione. È cioè il movimento più che politico; e perciò umano, sociale, religioso. Punto di incontro e di intesa tra uomini di differenti fedi politiche (perché in materia opinabile è ammessa libertà di giudizio e conseguente libertà di associazione) sulla base della comune coscienza cristiana, che noi intendiamo salvaguardare nel nostro disgraziato Paese.</p><p>Più che politico – abbiamo detto – è il nostro Movimento, ma, per ciò stesso, nella sua caratteristica umanità, socialità, religiosità, fornito di una acuta sensibilità politica, pronto cioè a cogliere nelle questioni contingenti quello che attiene all’eterno e va ad ogni costo tenuto fermo. Sensibilità per la quale, mentre giustifica le divisioni che sono strumento per il trionfo dell’idea migliore alla quale tutti consentano, si rende interprete delle esigenze di unità e dà opera per promuoverla senza coazione nei liberi dibattiti che sono nel suo programma.</p><p>La politica è fatta sì di problemi contingenti che attendono soluzione, ma pure di grandi problemi umani e sociali che, o restino nello sfondo, o affiorino vivacemente, sono poi le determinanti decisive di ogni azione politica. Perciò un organismo sociale, tutore delle ragioni della fede e della moralità professionale, qual è il Movimento Laureati, è costantemente presente dovunque si dibattano queste idee somme alle quali la politica fa necessariamente riferimento. In questo senso il Movimento Laureati è organo di opinione pubblica, di una opinione particolarmente elevata, equilibrata, serena; è una forza sociale accanto alle altre e come tale interferisce nell’ambito politico, in quanto vi si dibattano idee, in quanto siano in gioco valori indisponibili, in quanto si facciano leggi o attività di amministrazione aventi collegamento con i supremi principi.</p><p>Questa richiesta di presenza, sia pure misurata e cauta, sia pure piena di gravità disinteressata, mostra quanto poco lontano dalla vita sia quest’organo di Azione Cattolica, quanto esso sia pronto ad assumere tutte le sue responsabilità. Ciò, del resto, non può destare meraviglia, perché una vera democrazia è disposta ad accogliere tutte le voci che dibattano problemi in vista del bene comune anche fuori dell’ambito prettamente politico. Questa caratteristica socialità dev’essere vivamente presente ai Laureati Cattolici, coscienti delle ragioni del loro associarsi per un lavoro comune. Essa va naturalmente accentuata oggi, pur stando in guardia di fronte al pericolo di sconfinamenti che minerebbero la compattezza della organizzazione e la screditerebbero di fronte a coloro che giustamente richiedono una perfetta lealtà nel professare i fini che conducono ad organizzarsi. C’è poi appena bisogno di osservare che questa socialità si esplica per noi attraverso lo strumento efficacissimo fornito dall’attività professionale. In un mondo che tende a differenziarsi in ragione della funzione sociale svolta da ciascuno, la nostra ormai lunga esperienza dev’esserci sussidio per una presenza efficace nella risoluzione dei gravissimi problemi del momento.</p><p>In conclusione vanno evitate le pericolose dispersioni, del resto perfettamente spiegabili, verificatesi in questi ultimi tempi. Gli uomini di cultura che professano la fede cristiana, ne sono sicuro, sentiranno il dovere inderogabile di continuare a svolgere <em>come tali</em> nell’ambito della Chiesa il loro lavoro di approfondimento della verità e di elevazione religiosa e morale della loro professione. Nell’ambito del Movimento Laureati essi si sentiranno, al di là delle giustificate polemiche della politica, fratelli di tutti gli uomini, collaboratori assidui ed amorosi per la ricerca della unità degli spiriti.</p><p><span id="mention-113" class="mention person" about="AldoMoro">Aldo Moro</span></p><h3>Per la Giornata Universitaria</h3><p><em>Moro invita i Laureati cattolici a sostenere l’Università Cattolica con un breve appello pubblicato in «Bollettino di Studium», XI, 1945, n. 2, febbraio, p. 1.</em> </p><p>Anche quest’anno il 18 marzo sarà tenuta la giornata per l’Università Cattolica del S. Cuore. Tutta l’Azione Cattolica Italiana è impegnata nel promuovere opportune iniziative, che facciano conoscere di più questa grande opera ed assicurino ad essa mezzi adeguati per continuare le sue attività feconde di bene.</p><p>Ma un impegno particolare è dei Laureati Cattolici, i quali sono meglio in grado d’intendere l’importanza del lavoro svolto dall’Università del S. Cuore, per ridare luce cristiana alla cultura ed ispirare le opere della professione ad un’elevata intuizione religiosa e morale della vita. E poiché l’apprezzamento è da parte nostra così fervido e cordiale, non ritengo necessario spendere molte parole di persuasione. Son certo che i Laureati Cattolici si metteranno dovunque a disposizione per le conferenze di propaganda e per ogni altra iniziativa che sia ritenuta opportuna.</p><p>Il doloroso distacco da noi dell’Università del S. Cuore aumenterà sicuramente lo zelo di tutti. Questa prova di solidarietà, data quando più urgono gravi problemi di vita, manifesterà in modo certo dell’anima cristiana della nostra Patria delle responsabilità che incombono per comune consenso alle classi colte.</p><p>I Laureati Cattolici considerino perciò questa come la loro giornata: celebrazione della cultura cristiana offerta per la ricostruzione del nostro Paese.</p><p><span id="mention-114" class="mention person" about="AldoMoro">Aldo Moro</span></p><h3>Un mondo che muore</h3><p><em>Riconosciuta la gravità della crisi della civiltà occidentale, Moro invita a rifiutare ogni retorica e a restituire alla persona umana e alla sua dignità la centralità che le spetta. L’articolo è pubblicato in «La Rassegna», III, 1945, n. 9, 1° marzo, pp. 1-2. </em></p><p>Una civiltà che muore, secondo quanto è dato umanamente prevedere, è la nostra civiltà occidentale. Muore nel generale dilagare di una paurosa immoralità, nella diffusa, forse irreparabile sfiducia che domina i rapporti tra singoli e tra classi sociali, nella decadenza e nel dispregio della cultura, nella stanchezza e nello scetticismo che sono in tutti gli animi. Nascondersi la gravità del pericolo sarebbe delittuoso, come un perdere l’ultima difesa che ancora ci rimane, un’attenzione vigile, severissima. La realtà dolorosa è questa e bisogna accettarla qual è per fare qualche cosa, se non è ancora troppo tardi. Non sappiamo neppure, se un mondo nuovo sia pronto, per sostituire l’antico che va in rovina; nuovi ideali, nuove fedi, un nuovo sistema di moralità, in una parola una nuova ragione di vivere. Si direbbe di sì, veramente, a voler prendere sul serio tante fiduciose, o presuntuose, dichiarazioni, tante annunziate totali palingenesi. Ma il dubbio, malgrado tutto, rimane e sembra che una terrificante, irresistibile volontà di nulla stia per travolgere il nostro vecchio mondo dell’occidente. I paesi latini in genere, l’Italia in particolare in questa disgraziatissima vicenda che pare senza uscite, alimentano questi desolati stati d’animo che condannano una generazione a corto ormai di ogni risorsa.</p><p>Qualcuno soltanto crede (ma sul serio?) al mondo nuovo, alla nuova giovinezza del mondo. E questa si annunzia con una tale barbarica crudezza, con un tale disdegno del passato, con una così netta ed aperta rottura con i valori dello spirito e della cultura, da accrescere anziché diminuire i timori del vecchio mondo e da alimentarne essa stessa la sconsolata e disperata volontà di distruzione. Sembra che una fatalità ci colpisca, alla quale non è possibile resistere. La nostra esasperazione ha ormai i caratteri di una malattia che, toccando il momento fisico della persona, riduce impotenti o quasi le risorse dello spirito.</p><p>Questa è, espressa senza veli pietosi e senza illusioni, la nostra situazione. Noi dobbiamo sapere che il nostro mondo sta morendo. Noi siamo ad un tempo le vittime e i protagonisti di questa tragedia. Oppressi da una eredità colpevole e dolorosa, noi ne andiamo aggravando, sia pure parzialmente giustificati dalla terribile stanchezza, le conseguenze. Ed è una situazione tanto grave, che rifiuta in linea di principio i rimedi o semplicistici o pietosi. Se qualche cosa si crede di poter fare, essa va fatta subito, in pieno, con una radicale intransigenza verso noi e verso gli altri, verso il nostro passato e verso il tempo nel quale viviamo.</p><p>Un rimedio inutile e odioso anche nel tentativo di applicazione è la rettorica, il proclamarci, per far piacere a noi stessi, ben vivi, mentre innegabilmente moriamo. Non basta predicare fede nella vita, amore tra gli uomini, consistenza dei valori morali, serenità, equilibrio, quando siamo lontanissimi dall’avere queste cose. Ciò si riduce in fondo ad esaurire le nostre energie, le poche che ci restano, per una voluta ignoranza della realtà vera.</p><p>Meglio è riconoscere la nostra stanchezza, il nostro falso brio, la nostra perenne insopportabile agitazione. Si tratta di cominciare dal poco, piuttosto, usando il minor numero possibile di parole, abolendo la rettorica, non promettendo nulla. Questa è una crisi di fiducia nell’ambito della società come riflesso di una crisi di fiducia dell’uomo in se stesso. Restituiamo l’uomo a se stesso e poi, gradualmente, alle piccole e alle grandi società, ma tutte permeate di un umanesimo sostanzioso, comprensivo, libertario. Cerchiamo che l’uomo si ritrovi in qualche cosa e si appaghi in essa; nel riposo di una visione fantastica, nell’estasi religiosa, nella semplicità della casa, nella tranquillità di una vita quotidiana senza appesantimenti e senza pretese. Non lo carichiamo, questo povero uomo stanco, d’insopportabili problemi, non lo pungoliamo verso mete inconsistenti, non diamogli ogni giorno, per sistema, un nemico, non inventiamo per lui miti feroci che richiedono sacrifici umani. È vero, noi abbiamo smarrito le vie auguste del dovere. Ma la nostra povertà, che ci condanna a morte, non è forse frutto di un mancato riconoscimento di questi semplici, primitivi diritti umani a pensare, a fantasticare, ad amare cose buone, a vivere, in una parola, per quanto è possibile in pace? Non è forse la nostra dilagante immoralità un rimedio (purtroppo maggiore del male) al peso insopportabile di un dolore senza uscite?</p><p>Io difendo l’uomo che ha troppo sofferto, per non voler morire. Io spiego questo bruciare la vita che è il male, questo ridurre in nulla la vita, come un tentativo di evasione, come una finta dimenticanza di fronte alla disperazione. E questa spiegazione, e questa difesa sono un terribile atto di accusa contro l’uomo che travolge l’umanità per i suoi egoistici fini, contro le caste chiuse che fanno le guerre per salvare se stessi a scapito dell’umanità.</p><p>Io difendo l’uomo che in questo mondo corrotto non vede via di scampo fuori della morte e domando che egli sia restituito a se stesso, che gli sia data, per quanto è possibile, la pace. Domando che tutti gli uomini del mondo, siano restituiti alla casa, ai volti cari, al loro lavoro. Non sentiamo tutti che le forze di resistenza si vanno esaurendo ogni giorno, che questa fradicia artificiosa impalcatura della vita crolla, che non si può perdere più tempo, se qualche cosa dev’essere salvato?</p><p>Tratteniamo l’uomo, prima che ci sfugga del tutto. Gl’imperi, se servono a qualche cosa, si salveranno da sé.</p><p>Restituiamo l’uomo a se stesso; lasciamo che parli con Dio.</p><p>Mr.</p><h3>Un nuovo individualismo</h3><p><em>Moro avverte che, in democrazia, il compito principale di chi governa sarà garantire il pieno sviluppo della persona umana e la partecipazione di tutti alla vita della società. In questo modo l’individualismo che riaffiora nelle coscienze dei cittadini potrà essere sostituito da un umanesimo basato sulla natura sociale dell’uomo intesa come un’inderogabile esigenza dello spirito. L’articolo è pubblicato in «Pensiero e Vita», II, 1945, n. 9, 3 marzo, p. 1.</em></p><p>Da più parti si annunzia un nuovo individualismo insorgente nell’Italia e nel mondo come reazione alla lunga oppressione collettivista. L’uomo nella sua individualità, nei valori che son propri della sua persona singolare, torna ad essere protagonista della storia, la quale assume, per la nuova operante intuizione degli ideali della vita, un carattere più minuto, più semplice, più interiore, più umano. Ben venga dunque questa riforma delle idee e dei costumi che attendevamo da anni di appassionata dolorosa reazione e che attendiamo ancora, imponendoci una fiduciosa speranza, poiché la vita democratica ristabilita in Italia non ci ha mostrato in oltre un anno un tale rinnovato umanesimo.</p><p>Ed intanto giova precisare i limiti entro i quali il nuovo individualismo non solo può essere accettato, ma costituisce altissima meta della purificazione morale che, provocata immediatamente dalla crisi della guerra, è in atto in tutto il mondo. Certamente l’individualismo di cui si parla non può essere identificato con egoismo e solipsismo. Se così fosse, questa richiesta di nuovo si risolverebbe senz’altro in un ritorno all’antico e finirebbe per porre quelle premesse che hanno condotto, per una ragione naturale, dall’atomismo democratico alla dura, eccessiva, unilaterale nazione collettivista, la quale poi, incapace di stabilire un ordine sociale cosciente e libero per aver esaurito le risorse della persona, riproduce in fondo l’egoismo che voleva combattere.</p><p>Se noi, stanchi di una così dura vicenda, disgustati dei miti feroci che sacrificano l’umanità, chiediamo che l’uomo ritorni protagonista nella vita con una piena responsabilità, con effettivi poteri di controllo e di difesa, non vogliamo con ciò condannare la società come inutile e oppressiva. Noi riconosciamo invece la naturale socialità dell’uomo, la socialità come intrinseca alla sua spiritualità. Ma c’è modo e modo di intendere la società e di far partecipare la persona al consorzio umano. C’è una società che è essa stessa espressione di umanità e libertà; che completa l’uomo e non lo soffoca. C’è una società invece che esaurisce la vita del singolo, che gli richiede continuamente sacrifici per ragioni incomprensibili, che gli impedisce di proporsi altre mete che non siano quelle assegnate con barbaro arbitrio dalla collettività.</p><p>Perciò, se noi vogliamo salvare l’uomo attraverso la società, richiamandolo al dovere e alla gioia dell’amore, abbiamo poi il dovere di sollevarlo dalla società, qualora questa pretenda troppo o chieda cose che non sono umane.</p><p>Questo problema è gravissimo e domanda per essere risolto, una vigile, continua attenzione pronta a cogliere i mille inganni che la vita sociale presenta. Infatti mentre è importantissimo avere in proposito idee chiare, occorre poi che queste costituiscano un criterio sicuro e operante per vagliare la vita storica, soprattutto nei suoi aspetti politici e giudicarla sotto questo fondamentale profilo con inesorabile severità. Così non basta che una organizzazione sociale si proclami democratica e rimetta in primo piano l’uomo e accetti di essere indirizzata e controllata da ogni persona che ne sia membro, per essere sicuri che in quella situazione l’uomo non sia compromesso. Non si tratta di parole purtroppo, ma di sostanza e la sostanza è salva indipendentemente dalle forme e dalle espressioni verbali e magari contro le une e le altre.</p><p>Poiché la vita dell’uomo è naturalmente sociale per una inderogabile esigenza dello spirito, poiché, del resto, l’essere inserito in aggruppamenti umani ed organismi politici è, in via di fatto, cosa inevitabile, occorre contenere l’azione di governo in quei limiti nei quali essa è veramente necessaria, controllarla, in questi limiti, con una continua vigilanza, lasciare che si svolgano libere soprattutto quelle attività che hanno carattere più squisitamente personale e che esprimono le mete veramente umane della vita individuale. Intendiamo alludere alla religione, al pensiero, all’arte, alla vita morale.</p><p>In questo campo l’azione di governo è, per quanto goffa ed odiosa, per tanto impotente.</p><p>Meglio è che si rinunci a dominare quel che non può essere per sua natura dominato. Ed è indispensabile, d’altra parte, che questa rinunzia avvenga, se l’uomo non deve essere sottoposto alla più feroce oppressione che riguarda quello che è, senza dubbio, più intimo in lui.</p><p>Ciò non vuol dire che queste attività debbano svolgersi solitarie con assoluta indifferenza nei confronti degli altri uomini, che hanno pure essi quei problemi e sono in grado di intenderli e di collaborare. Ma la libertà trova essa sola il suo incontro ed è più ostacolata che agevolata da grossolani interventi dall’alto.</p><p>Lasciamo dunque che l’uomo viva la sua vita nella società e per la società, ma che la viva in pieno, lui solo che non può essere sostituito in iniziative che hanno il segno inconfondibile della personalità. E lasciamo all’uomo, finalmente, il tempo, lo spazio, il modo per vivere questa vita personale ch’è la sola seria e ragionevole. Diamo a quest’uomo un po’ di pace e di respiro. Tutto ciò è squisitamente cristiano, anche se i cristiani, ora, non sembrano molto sensibili a queste cose. Esse sono invece nello spirito della nostra tradizione, in quella libertà spirituale che il cristianesimo ha portato e che vuol sollevare l’uomo dalla vicenda turbinosa della politica, per restituirlo alla sua dignità e intimità, al rapporto con Dio che implica adesione libera e feconda ad ogni cosa bella e buona della vita.</p><p><span id="mention-115" class="mention person" about="AldoMoro">Aldo Moro</span></p><h3>La sconfitta delle destre</h3><p><em>In un articolo pubblicato in «La Rassegna», III, 1945, n. 10, 8 marzo, p. 2, Moro stigmatizza le imprudenze e le semplificazioni della retorica politica e giudica necessario, nel dibattito in corso, reagire con maggiore misura, con un senso di concretezza e di pacatezza alla vittoria della sinistra, mitigando o correggendo gli opposti estremismi. </em></p><p>Con questo titolo Lorenzo Barbaro<sup><a href="#footnote-326" id="footnote-ref-326">[325]</a></sup> in un numero di <em>Domenica </em>delinea, tra osservazioni interessanti e vive, gli svolgimenti della storia che viviamo<sup><a href="#footnote-327" id="footnote-ref-327">[326]</a></sup>. Le destre escono dunque sconfitte da questa guerra rivoluzionaria; sconfitte nella loro espressione estrema e mostruosa, i regimi totalitari che hanno insanguinato, per difesa di privilegi di caste o di persone, l’Europa; sconfitte, di più, nelle forme equilibrate e libertarie che esse hanno pure assunto e che han dato, da parte loro, contributi notevoli alla lotta contro le mistiche totalitarie. C’è un nuovo mondo che sorge con fascino invincibile. C’è un ritmo veloce inarrestabile nel corso degli eventi che sospingono verso nuove esperienze democratiche destinate a mutare l’aspetto del mondo. Questa attesa del nuovo, questa, vorremmo dire, fatalità del nuovo, è come una diana che squilla per ringiovanire la vita e dare ad essa la letizia di una speranza ineffabile. Anche il sangue ch’è stato sparso e si sparge tuttora su questa terra desolata sembra riscattato dalla promessa di un totale rinnovamento. La sinistra è in marcia. Niente la fermerà.</p><p>Abbiamo già così una mistica della sinistra. Libertà, eguaglianza democratica, affrancazione dal bisogno diventano contenuto di una fede che richiede e giustifica tutte le dedizioni. Chi conosce lo slancio generoso di molti se non di tutti i sostenitori della causa di una democrazia estrema e radicale, può rendersi conto e deve dare atto di questa fiamma di giovanile entusiasmo che brucia e sospinge. Sono stati d’animo del nostro tempo, che è onesto e prudente riconoscere. In un certo senso, anzi, riconoscerli fa piacere come un inatteso ritrovare intatta la vita dopo una grande prova in un fervore di propositi e di azioni che sembrava, invece, impossibile. Ritrovare della gente giovane in un mondo così vecchio e stanco, fa, sì, veramente piacere.</p><p>Se si potesse aver fiducia in questa ventata di giovinezza! Se potesse bastare davvero questa fede, questo fresco ed ingenuo entusiasmo! Se potesse bastare dell’ottimismo nella vita…</p><p>Noi non vogliamo frenare queste fervide energie, ché sarebbe come privare la vita di una estrema risorsa. Ma vorremmo dare ad esse una misura, una serenità, un senso del concreto, un sano pessimismo, in una parola, i quali, indicando con chiarezza la meta e commisurando ad essa le forze da impiegare, impediscano che questo ardore finisca, come un vano gioco, nel nulla. In questo senso le destre, come consapevolezza storica, come visione realistica della vita umana, come misura vigile contro le tentazioni dell’entusiasmo, non possono e non debbono essere sconfitte. Esse costituiscono un contrappeso del quale non si può fare a meno. Destre, intendiamoci, non come concreti indirizzi politico-sociali, ma come temperamento di tatto, di prudenza, di misura, di chiarezza. Di chiarezza soprattutto.</p><p>Perché sono ancora aperte e fanno male le ferite che ci sono state inferte dalle mistiche politiche, le quali hanno sempre buon gioco con le folle e soprattutto con le folle esasperate che accettano, per vivere, qualunque promessa di redenzione. Di redenzioni invece ce n’è una sola e passa per vie difficili e tortuose e richiede, per verificarsi, un estremo impegno che sconvolge tutta la vita. Una redenzione che riconosce doveri, prima di accampare diritti, per potere accampare diritti.</p><p>Noi, che siamo di destra limitatamente a questa serena e realistica considerazione, non possiamo dimenticare che il più grande nemico della libertà è la libertà, il più grande ostacolo all’eguaglianza l’egoismo, il più irriducibile avversario dell’uomo l’uomo stesso.</p><p>Si tratta di debellare, prima che i privilegi altrui, quelli che noi abbiamo accordati a noi stessi, quelli che ci proponiamo sin d’ora d’accordarci, rivolgendo a nostro profitto una libertà che dev’essere di tutti e in tutti eguale.</p><p>L’entusiasmo ingenuo può portarci molto lontano dalla meta che ci sollecita. E se tutto si risolvesse in parole, in altre parole ancora? E se tutto volesse dire un mostruoso avvolgimento dell’uomo in se stesso, una inutile celebrazione della libertà per la libertà, della democrazia per la democrazia senza alcun reale contenuto di valori umani? Il pericolo è più grave di quanto sembri. Anche le parole hanno un fascino; anche esse possono destare una fede ingenua e vuota che dimentichi l’insuperabile dolore della vita. La nostra esperienza storica non sarà mai un paradiso terrestre; il nostro non sarà mai il migliore dei mondi possibili.</p><p>Noi lavoriamo, sì, per questo, per vincere il male e il dolore, per debellare l’ingiustizia, per stabilire la libertà. Ma sappiamo quanto queste mete siano lontane, come non possano essere mai pienamente raggiunte. Per non incorrere in una delusione, abbiamo una riserva di pessimismo.</p><p>Questa prudenza, questa volontà di chiarezza, questo rifiuto di essere travolti dal mistico invito di belle parole che promettono tutto, non vogliono, no, fermare la sinistra. La sinistra ha già vinto nel profondo delle nostre coscienze di uomini onesti che vogliono cambiare in meglio la storia. No, questa riserva vuol solo correggere gli estremismi inutili; evitare la follia dell’inesperienza, ovviare il rischio di un cambiamento totale che non cambia nulla. Per evitare, così, altro dolore, altre delusioni, altra stanchezza ad un mondo già tanto provato e tanto deluso.</p><p>Mr.</p><h3>Ricostruire lo Stato</h3><p><em>In un articolo pubblicato in «Pensiero e Vita», II, 1945, n. 10, 10 marzo, p. 1, Moro spiega come la ricostruzione dello Stato, inteso come un’organica e delicata organizzazione della vita sociale che in esso viene articolata e potenziata, si basi sul recupero di un’armonia tra gli individui in società. Ciò rispecchierebbe l’unità spirituale del popolo, anzitutto in quegli organismi in cui essa si esprime, dalla famiglia alle associazioni, dai sindacati ai partiti.</em></p><p>Che lo Stato oggi quasi più non esista, che ne sia compromessa l’autorità ideale e, in uno con essa, la pratica possibilità di azione, è cosa che non può essere messa in dubbio. Il fenomeno è, per quanto doloroso e pericoloso, per tanto naturale; conseguenza diretta di un regime autoritario senza fondamento di libere convinzioni e adesioni, il quale si frantuma nell’ora della prova, producendo quello che appare il suo contrario, ma non lo è in fondo: l’anarchia.</p><p>Fenomeno doloroso e pericoloso, dicevamo, perché rende travagliosa e difficile, come non mai, la vita. Non occorre insomma, per formulare il proposito di ricostruire lo Stato caduto in isfacelo, ricorrere alle ragioni ideali, che lo mostrano come forma di esperienza sociale naturale e necessaria. Basta guardare il disordine, la sfiducia, la provvisorietà tumultuosa dei nostri rapporti di vita civile, il nostro stesso scontento, infine, in questa straordinaria carenza di autorità che non sa donare una libertà degna dell’uomo, per convincerci che non possiamo lasciare andare le cose su questa china fatale. Non si tratta soltanto di salvare una patria, ma, nella comunità sociale, la nostra stessa personalità con quelle forme associative che ci sono più intime e più care.</p><p>Dunque dobbiamo ricostruire lo Stato e dobbiamo sforzarci di farlo, poiché siamo accinti alla grande opera, libero ed umano.</p><p>Questo lavoro, certo, non è facile. Perché, com’è noto, nelle fasi primitive di svolgimento della vita civile la forza centripeta che produce coordinazioni ed organizzazioni, è appunto una forza, alla cui brutalità fanno appena velo o una finzione mistica o il prestigio personale di un capo. Ed oggi le cose non sono molto diverse, ché lo Stato, per quel tanto che sussiste ed opera con una qualche efficacia, è nelle mani di coloro che hanno, come che sia, l’iniziativa di unificare. Così che, mentre si riscontrano le mille deficienze di quest’azione saltuaria e, spesso, scomposta, si è tentati di lasciare andare tutto così come va, rinunziando ad ogni iniziativa personale e all’ideale, in altri tempi forse ingenuamente vagheggiato, di uno Stato tutore di comune libertà.</p><p>Questa posizione d’intransigenza e di sdegnosa non ingerenza, se ha un alto valore ideale e dà, a suo modo, un contributo alla preliminare restaurazione dei valori morali, non è poi certo costruttiva sul piano sociale e politico. Rifiutarsi di accettare, in qualche misura, la prepotenza altrui, l’impetuoso fiorire di forze economiche, le quali, per loro natura, sogliono presentarsi per prime ed operare più efficacemente, non è segno di saggezza. La storia va presa così com’è, se la si vuole correggere, e le forze economiche vanno affiancate, perché non siano sentiti come fatali e non sostituibili.</p><p>Che margine resta dunque all’uomo medio che non fa politica diretta, o, se la fa, non s’illude a quel modo di cambiare il mondo? Resta un larghissimo margine in un’opera tale che contribuisce più di ogni altra, malgrado le modeste apparenze, a ricostruire lo Stato. A ricostruirlo, per quanto è possibile alle cose umane, sempre così poco fedeli all’ideale, libero e umano. Le leggi, gli atti di amministrazione, il rendere giustizia, il gioco dell’autorità e della forza, sono, infatti, piccola cosa, se non sono sorretti dal «consenso». Corpo senz’anima è lo Stato (il quale in tal caso veramente non esiste), se manca il «senso» sociale, il libero e cosciente organizzarsi delle persone in vista di fini e ideali comuni.</p><p>E poiché la vita dello Stato è tanto più ricca, quanto più piena e libera si svolge la vita sociale in tutte le sue forme, potenziare le diverse comunità umane, val quanto ricostruire lo Stato. Famiglia, associazioni culturali, religiose, ricreative, organi sindacali, partiti politici, scuola in tutti i suoi ordini vanno oggi perciò sviluppati al massimo, per preparare, su questa larga ed efficace base sociale, la restaurazione dello Stato. Si può essere certi allora che, nella convergenza di questi determinanti ideali di unificazione con le forze storiche, le quali, grossolanamente e spesso egoisticamente, si assumono il compito di fare lo Stato, quest’ultimo risulterà, sia pure con inevitabili pecche, superindividuale e libero.</p><p>Tutto è, insomma, dare una fiducia reciproca, uno stato d’animo, sia pur controllato e vigile, di affidamento all’autorità, una consuetudine di rapporti in un progressivo allargamento di orizzonti. Ciò non risolve certamente tutto intero il problema. Questo mondo di fiducia, e, diciamolo pure, di amore, non è ancora lo Stato con le sue funzioni caratteristiche ed insostituibili. Ma ne è premessa logica, la base indispensabile. Il resto viene naturale, quando questa base sia posta. Viene come espressione di tecnica politica ed involgendo, ancora, gravissimi problemi. Ma di tecnica politica non si può dire che si manchi in Italia, mentre innegabilmente oggi le determinanti spirituali di unità son venute in gran parte meno e debbono essere urgentemente riprodotte. Perché senza di esse anche la forza e l’abilità sono impotenti contro una libertà naturale che sa sfuggire ad ogni controllo. Non si abbia fretta purché nel ricostruire lo Stato non si cerchino vie facili. Questa non è l’opera di un giorno. La costruzione sarà tanto più solida, quanto più profonde siano le fondamenta, quanto più viva e spontanea, cioè, l’unità spirituale del popolo.</p><p><span id="mention-116" class="mention person" about="AldoMoro">Aldo Moro</span></p><h3>Roma capitale dell’egoismo</h3><p><em>Moro registra con preoccupazione il crescente distacco tra il governo di Roma e il resto del paese e ravvisa nel discredito dell’opinione altrui, nella faziosità della stampa e nell’inasprimento del dibattito pubblico pericoli gravi per la vita democratica dell’Italia. L’articolo è pubblicato in «La Rassegna», III, 1945, n. 11, 15 marzo, pp. 1-2.</em></p><p>Molti avvenimenti recenti hanno contribuito ad aumentare il distacco tra Roma e le varie provincie d’Italia. Quello che desta commozione ed interessamento nella capitale, lascia indifferenti le altre città. Egualmente i problemi che agitano la provincia, finiscono per essere quasi del tutto ignorati od almeno mal compresi a Roma, dove sussistono ancora, malgrado le ripetute dichiarazioni di democrazia, correnti obbligate di una opinione che viene detta pubblica ed è in realtà di ceti ristretti ed interessati.</p><p>Si ripete cioè in Italia dopo appena un brevissimo lasso di tempo il fenomeno della costrizione delle espressioni di pensiero veramente libere, le quali, se pure non costituiscono ancora un delitto che attenda punizione, restano tuttavia ignorate e risultano impotenti a dominare il corso degli avvenimenti che si susseguono con ritmo veloce e prepotente. Non mancano certo episodi di intransigenza totalitaria e di violenza faziosa, ma sono, pensiamo, il meno di fronte a questo sprezzante ignorare ogni opinione diversa da quella dei gruppi che detengono, al governo, o all’opposizione ufficiale, il potere. Questo ci sembra fenomeno tanto grave, da meritare tutta la nostra attenzione, tutta l’attenzione degli uomini di buona fede, i quali non sono giunti ancora a ritenere impossibile una instaurazione democratica in Italia ed ad abbandonare di conseguenza la difficile impresa. Merita attenzione il fenomeno per quel che significa in se stesso come espressione del governo di alcuni pochi, restando inascoltati gli altri; come governo di gruppi invece che di popolo come da ogni parte si sperava dopo caduta la tirannia. Merita attenzione ancora per l’ipocrisia che manifesta e che è, in un certo senso più antipatica e distruttiva della stessa violenza che ha almeno il coraggio di apparire quale è in sostanza.</p><p>Questa presuntuosa sufficienza invece che respinge l’apporto del pensiero e della competenza altrui, che qualifica in modo arrogante ogni diversa opinione come fascista o neofascista, per potere ad essa negare senza scrupolo il diritto di essere presa in considerazione, è più perfida e velenosa della aperta negazione dei diritti inalienabili di ogni persona umana. Per essa l’osservatore o ingenuo o disattento può ancora parlare di una democrazia italiana che invece non esiste affatto e non esiste proprio perché non è riconosciuto il valore eguale ed incancellabile di ogni idea che gli uomini abbiano onestamente pensato. Queste cose vanno dette con molta serenità, prima che sia troppo tardi, finché si può ancora porre un rimedio al male che ci minaccia in questa forma sottilmente pericolosa. Anzi la denunzia va fatta subito, perché ad ogni giorno che passa il distacco, cui si accennava e che è poi il divario tra governo e paese, aumenta paurosamente e minaccia di diventare un abisso nel quale la giovane ed inesperta democrazia italiana farà il definitivo naufragio. Le recenti battute polemiche tra stampa indipendente e stampa di partito, le nuove impossibili condizioni nelle quali la prima si trova, se veramente indipendente, a dovere esplicare la sua funzione, sono, tra gli altri, sintomi di una situazione che si aggrava e diventa irreparabile. Il potere va ormai diritto per la sua strada (prima però di tortuosi e disgustanti compromessi), mentre il popolo sta con apatia irosa a guardare. Non sappiamo che cosa domanderà questo popolo, se saprà finalmente trovare una voce che esprima autorevolmente le aspirazioni. Non sappiamo neppure che cosa avverrà, se esso non riuscirà a trovare, come tutto lascia prevedere, siffatta capacità espressiva. Comunque vadano le cose, si sbocchi in una rivoluzione irosa, distruttiva ed infine impotente o si resti nell’ine[r]zia che permette un sorgere di nuove dittature per nuove catastrofi, è certo che la libertà non è stata ritrovata in Italia e che una fatale vicenda di interessi e di prepotenze aperte o larvate impedisce che la nostra anima di cittadini e di uomini si riveli ancora una volta.</p><p>Forse questa è soltanto un’amara ed inutile constatazione. Chiedere di più e di meglio di quello che abbiamo avuto in questa livida alba di un nuovo mondo che nasce, mentre ancora la parola è alla guerra, sarebbe chiedere troppo. È certo che la democrazia non si stabilisce né in un giorno, né in un anno, perché essa è governo di popolo e cioè governo di uomini moralmente responsabili. E la responsabilità morale non si fonda né in un giorno né in un anno e le sue conquiste sono anzi, anche quando risultano reali, perennemente insidiate dalla tentazione del male. Oggi vediamo che la nostra decadenza non era soltanto un’apparenza esterna, una maschera soffocante e feroce. La maschera che abbiamo portato da vent’anni e più, la nostra insincerità, il nostro egoismo, la prepotenza insidiosa e cattiva non è stata tolta ancora. Niente purtroppo fa pensare oggi che questa liberazione sia vicina. Nell’Italia e nel mondo si porta ancora la maschera che la nostra debolezza non ci permette di strappare e poiché essa non è più tale, se tale si riconosce, noi siamo ancora come ieri, come sempre ottimisti e pensiamo che qualcosa s’è fatto e che ci si può accontentare. Per questa ragione non è inutile denunziare il male, anche se la denunzia è impotente e questa voce resterà, come tante altre, inascoltata. Questo è un primo atto di coraggio, riconoscere che abbiamo sbagliato e che sbagliamo, che non abbiamo imboccato la strada giusta. Guardare in noi stessi, guardare gli altri con una sincerità assoluta, anche se dura, è un poco cominciare a rinascere.</p><p>Mr.</p><h3>Soldati e partigiani</h3><p>	</p><p><em>Una diffusa retorica esalta i meriti dei partigiani e li contrappone alle forze armate: Moro segnala il grave rischio che ciò comporta per il conseguente rifiuto dei valori dello Stato e del suo ruolo di garanzia in un articolo pubblicato in «La Rassegna», III, 1945, n. 12, 22 marzo, p. 1.  </em></p><p>Questa differenziazione operata, in buona o mala fede, tra coloro che combattono per restituire all’Italia, mediante una prova suprema di sacrificio, dignità di nazione, suona ogni giorno più stonata e pericolosa. Questo si inserisce tra gli altri sintomi – e son tanti purtroppo – di un rinascente, e forse mai interrotto, costume fazioso, intransigente, equivoco, irrequieto. La considerazione eccessiva della milizia irregolare di fronte all’esercito dello Stato richiama spiacevoli ricordi della rivoluzione permanente e del suo presidio armato. Sembra purtroppo che la dura esperienza di venti anni poco o nulla abbia insegnato agli italiani, i quali van ripetendo, essendo solo – e neppure sempre – mutati i soggetti, gli errori del passato.</p><p>Noi ci rendiamo certamente conto che sarebbe ingenuo da parte nostra richiedere una perfetta, tranquilla normalità in un tempo di radicali mutamenti, qual è questo che viviamo. Ma d’altra parte, se non vogliamo dichiarare il nostro fallimento, dobbiamo pure fare uno sforzo, per avviarci alla normalità, tagliando via, coraggiosamente, tutto quello che alimenta lo spirito settario e compromette le possibilità di pacificazione nel nostro paese.</p><p>I motivi per i quali, da questa o quella parte, si pone l’accento sulla milizia partigiana, svalutando, correlativamente, l’apporto di sacrificio e l’imparziale fedeltà dell’esercito, sono evidenti. Si tratta di contrapporre alla milizia della legalità, quella dell’avvenire; di rifiutare riconoscimento allo Stato tradizionale, che ha nell’esercito la sua espressione migliore, per affermare l’avvento di un nuovo Stato, che nasce a fatica nelle prove della guerra. Tutto ciò potrebbe anche avere del fascino, sollecitare quell’ansia di domani, ch’è in fondo in tutti gli uomini degni di questo nome, se non avessimo appunto una così dura e recente esperienza, la quale ci ammonisce quanto sia pericoloso creare uno Stato dentro lo Stato, attribuire alla comunità, che è cosa di tutti, un colore che è accettato soltanto da alcuni.</p><p>Assai più che il significato di possibile violenza, da esercitare, quando che sia, contro la libertà e a difesa di ideali partigiani, ci preoccupa in questo fenomeno, dalle profonde radici e dalle larghe ramificazioni, la rinnovata affermazione di uno Stato dominato da una ben definita ed esclusiva ideologia, di uno Stato assorbente, presuntuoso, soffocatore. E questo sarebbe, non c’è bisogno di spiegarlo, uno Stato totalitario, una religione politica, la quale, pur cambiando il suo dio, si ricollegherebbe immediatamente alle mistiche illiberali, che han travolto l’uomo e insanguinato il mondo in questo nostro secolo tormentato.</p><p>Ed invece l’esigenza è di creare lo Stato liberale, il quale rispetti e garentisca la persona umana, e la lasci poi svolgersi in tutti i suoi valori. Ciò implica una riduzione dei compiti dello Stato e delle sue pretese; una più cauta vibrazione, una minore vivezza di toni; un passaggio dal regno dei miti al mondo concreto e pacato di una politica cosciente dei suoi limiti naturali. Ma in definitiva la vita non perde niente della sua ricchezza, perché quel che non è dato, e malamente, in sede politica, si ritrova con tanta maggiore verità nell’ambito della persona umana.</p><p>Uno Stato, che sia libero, non ha bisogno perciò che di un esercito, il quale difenda la libertà di tutti e ponga così le premesse per l’affermarsi di ogni idea onestamente pensata. Quest’esercito non può avere che una bandiera, la quale è il simbolo di questa libertà comune e comunemente garentita. La bandiera di tutti e di nessuno, perché ogni persona ha il suo ineliminabile residuo ideologico, il quale non le permette di sentirsi pienamente espressa nella libera associazione di garanzia che è lo Stato. Ma guai, se questo residuo ideologico pretende levare una sua bandiera, che diventi la bandiera dello Stato. In quel punto sorge fatalmente lo Stato totalitario, etico o religioso o come altro si voglia chiamare, il quale è lo Stato di alcuni che impedisce lo Stato di tutti e sopprime la libertà.</p><p>Per queste ragioni noi guardiamo con tanto timore l’esercito dei partigiani, coesistente, dove pure non è necessario, in dubbio equilibrio, con l’esercito dello Stato ed auspichiamo una sistemazione organica, la quale dia alle bande irregolari, dove debbono sussistere, il crisma dell’appartenenza all’unica milizia del rinascente Stato liberale italiano.</p><p>Verrebbero così a cadere, tra l’altro, certe spavalderie da bravi, certe pretese di dominio extra-legale, certe possibilità di equivoci, le quali cose tutte danno alle persone oneste un grandissimo fastidio. Si dice – e pensiamo che la notizia sia purtroppo vera – che le bande armate partigiane, che sono state immesse nell’esercito, continuino a godere di una perfetta autonomia, accettino la disciplina che credono e quando credono, si facciano persino giustizia da sé. E di che giustizia si tratti, si può bene immaginare.</p><p>È chiaro che queste cose debbono finire; che c’è urgente bisogno di reintegrare l’autorità e l’unità dello Stato, il quale, una volta diventato libero, ha da usare un estremo rigore per garentire la sua esistenza, che coincide con la libertà di tutti. Come non accettiamo uno Stato entro lo Stato (Comitati di liberazione al disopra dello Stato), così non ammettiamo un esercito entro l’esercito.</p><p>Mr.</p><h3>La funzione politica dei sindacati</h3><p><em>Moro riflette sui compiti dei sindacati nella difesa del lavoro, espressione più alta e completa della personalità umana, e sull’opportunità di valorizzarli nel nuovo scenario democratico. L’articolo è pubblicato in «La Rassegna», III, 1945, n. 13, 29 marzo, p. 2.</em></p><p>Non si è pensato abbastanza ai Sindacati in questa faticosa rinascita democratica in Italia, in questa ricerca ansiosa di nuove vie, per risolvere i problemi sociali del nostro tempo. Dei Sindacati si è parlato e scritto certamente con interesse, ma essi sono stati posti sullo stesso piano di altre esperienze assai meno significanti, assai meno proiettate verso il futuro, forse, anzi, da considerare un relitto del passato che si tiene in piedi per forza di abitudine e quindi, infine, per egoismo.</p><p>Invece tutte le nostre speranze, di creare una democrazia sociale in Italia, s’incentrano nei Sindacati. La tortuosa esperienza, che va dal sorgere delle due confederazioni sindacali nel Mezzogiorno al patto di unità sancito a Roma subito dopo la liberazione, è, malgrado le incertezze e i ritorni, malgrado le tante ingenuità che la caratterizzano, della massima importanza. I risultati conseguiti sono assai scarsi, probabilmente, ma quel che conta, l’idea, la speranza, il lavoro per giungere alla meta, c’è senz’altro. Si tratta di continuare e di sviluppare: si tratta, soprattutto, di porsi (ed è l’esigenza generale della politica italiana) su di un piano di assoluta lealtà e di perfetta dirittura, per svolgere, in un pieno rispetto per l’uomo, i tanti motivi di verità, che sono in questa prima incerta esperienza.</p><p>Sarebbe inutile, ed anzi pericoloso, dissimularsi che il grande problema da risolvere in materia sindacale è quello del significato politico delle associazioni di lavoro. Le vicende fortunose del patto di unità e gli attacchi, in parole ed in fatti, che contro esso conducono i partiti politici, che non sono stati chiamati ad aderire a quella convenzione, sono un sintomo, da tenere in conto, della delicata situazione. Ora, benché a determinare od aggravare quest’ultima, giochino motivi di carattere personalistico, ripicchi, ambizioni, è pur vero che il problema è posto dal gioco stesso delle forze sociali, così come si sono andate delineando nella vita moderna. È posto dal coesistere di correnti politiche di opinione pubblica, le quali poi sono, e non potrebbero non essere, interessate in sommo grado a problemi sociali e del lavoro, con correnti, (che son pure certamente di pensiero e di azione) generate dalle attività di lavoro e presenti, fatalmente, ai problemi politici.</p><p>Insomma la rigida distinzione tra sfera politica e sfera sociale, rappresentate, rispettivamente, dai partiti e dai sindacati, non regge. Non regge, non solo e non tanto per una fatale coincidenza di obiettivi tra i sindacati e quei partiti, almeno, che si dicono proletari e pongono l’accento, nel loro programma, sui problemi sociali del lavoro, ma per la impossibilità di dividere la persona umana in modo netto sotto il profilo di diversi interessi, di scindere il legame indissolubile che lega nella esperienza sociale gli aspetti politici, economici, morali. Perché il lavoro non è una parte della vita, ma tutta la vita, e dà esso, ad ogni diversa esperienza, il suo tono particolare, costituendo la forma fondamentale dell’essere sociale dell’uomo, il tramite insostituibile per il quale quegli incide, caratteristicamente, nel mondo della realtà e si trova a contatto con gli altri uomini. Non si possono avere intuizioni del mondo, né formulare propositi di azione, né operare sulla società, per indirizzarla opportunamente, se non si parte da questa base fondamentale che serve per agganciare la persona alla storia e per orientarla.</p><p>Il sindacato ha così immanente una esigenza politica, la quale si fa tanto più viva, quanto più il mondo avanza verso forme senza residui di vita operosa. E questo avanzamento è in atto, indubitabilmente; la nostra civiltà è veramente una civiltà del lavoro. Di fronte a questo progresso appaiono, fatalmente, sfasate, vuote, senza mordente, le correnti meramente, indiscriminatamente politiche e si vengono sostituendo ad esse, nella coscienza sociale, forme associative che alla politica giungono per il tramite del lavoro, in una maggiore aderenza alla vita storica.</p><p>Noi non sapremmo ora dire, dove conduca questo cammino, che pensiamo fatale, malgrado la povertà attuale delle correnti sindacali nel nostro paese. (Ma non sono da noi ancora estremamente povere anche le correnti politiche?) Ma ci sembra innegabile la tendenza, la quale deve essere segnalata, anche per il groviglio degli altri problemi che involge intorno alle garanzie sociali della libertà. Non si può sfuggire infatti allo spiacevole ricordo di uno Stato organizzato sulla base del lavoro, sindacale e corporativo come si diceva, il quale fu tuttavia un formidabile strumento di oppressione. Insomma, a tutelare la libertà, occorre davvero che intervengano correnti politiche contrapposte nel gioco instabile di equilibri caratteristico della democrazia tradizionale? O possono assumersi i Sindacati, che sono innegabilmente una forza politica, l’onere di indirizzare nel più largo senso la vita sociale, e sempre che essi siano, nella struttura ed anche nello spirito, democratici?</p><p>Noi non sapremmo dare ora al quesito una risposta precisa. Nessuno, crediamo, potrebbe osare tanto, mentre il corso storico è in fluido svolgimento. Ma quel che è certo, è che ai Sindacati soprattutto si rivolge l’attenzione e la speranza di molti, che in essi si sente vibrare, attuale e piena di avvenire, la vita, che il potere è in fondo nelle mani dei partiti che per il loro programma sociale fanno tutt’uno coi sindacati o meglio ne esprimono distintamente l’esigenza politica.</p><p>Mr.</p><h3>Crisi della professione</h3><p><em>Moro descrive il disagio in cui versano i mondi della cultura e del lavoro e sottolinea come comprenderne le ragioni sia essenziale per alleviarlo in un articolo pubblicato in «Bollettino di Studium», XI, 1945, n. 3, marzo, p. 1. </em></p><p>Noi siamo troppo spesso abituati a guardare le cose, non già quali sono, ma quali dovrebbero essere e, sostituendo così per un tenace ottimismo alla realtà l’ideale, ci precludiamo le effettive possibilità di riforma morale del mondo nel quale viviamo. Non già che ci si debba chiudere sempre nei limiti angusti del fatto, che pesa su di noi colla sua irrazionalità crudele, impedendoci quel tanto di sogno che è necessario per vivere, ma è pur necessario, di quando in quando, guardare con spregiudicatezza assoluta il nostro ambiente, per stabilire le condizioni storiche di un operare adeguato. Così è per la nostra professione; così è per la posizione che assume e la funzione che esercita l’intelligenza in questa svolta di storia, della quale ci troviamo ad essere protagonisti.</p><p>Non ci facciamo dunque illusioni: questa è appunto una straordinaria crisi dell’intelligenza, una dispersione, una sfiducia, un penoso declassamento del mondo dell’intelligenza. La cultura è stata mortificata per vent’anni e più, o asservita a fini contingenti e inconfessabili, e quindi negata nella sua esigenza di universalità, o sprezzata e messa da parte per un esplicito programma o per la forza stessa dei fatti. Oggi ancora, mentre nasce – e con quale terribile sacrificio di tutti noi – un mondo nuovo, la cultura non ha trovato riconoscimenti e incoraggiamenti, non ha ripreso le sue funzioni naturali. Poiché essa qualche volta si è piegata e degradata, poiché si è fatta strumento di reazione e di giusta conservazione; non si crede più né si ha fiducia nella cultura. È condannata in blocco con lo spirito, del quale essa è altissima espressione. Intendiamoci, molte colpe ci sono state, ma le conseguenze di esse rischiano di aggravare il male e di compromettere ancor più la vita.</p><p>Le espressioni estreme e divisibili di questo stato di cose sono una degradazione, nella pubblica estimazione e nella coscienza stessa di chi l’esercita, della professione, una grave disoccupazione intellettuale, un disorientamento degli spiriti colti, i quali appunto hanno smarrito le ragioni impegnative, il pesante privilegio della cultura, per adattarsi a mille indegni espedienti nella vita quotidiana.</p><p>Quando parliamo di professione, non pensiamo dunque sempre all’uomo “riuscito”, che ha prestigio e aderenze e neppure al solitario soddisfatto di assolvere un altissimo compito culturale e sociale; pensiamo piuttosto al disgraziato che non riesce a tirare innanzi la vita, al disoccupato, al fallito, all’uomo che si sforza di dimenticare la sua nobile origine di promettente cultura universitaria, per sentire meno il peso della decadenza presente, per soffrire meno dell’umiliazione di dover cercare in un compromesso continuo con la propria dignità residua i mezzi per vivere in attività tutt’altro che professionali. Pensiamo all’impiegato che non sa più ormai, se lo studio abbia un significato e se quello che ha imparato e dimenticato potesse servire, in astratto almeno, a qualche cosa; pensiamo al professionista che mette gli occhiali scuri, per non farsi riconoscere, mentre guida la camionetta, umile residuo mezzo per campare la vita, per le vie della capitale; pensiamo alla massa enorme dei laureati in tempo di guerra, dei laureati di guerra, che sanno poco e non possono fare nulla, che non s’illudono e forse non hanno nemmeno pietà di se stessi, mentre, con freddezza che fa paura, si avviano, messa da parte l’inutile laurea, a guadagnarsi altrimenti (se possono) la vita.</p><p>E che vogliamo che resti di sensibilità culturale, di finezza dello spirito, di coscienza sociale e di dedizione all’umanità in animi così stanchi e tristi, mentre stanchezza e tristezza si diffondono in altri, che non son chiusi ad ogni richiesta di simpatia umana e di solidarietà soprannaturale?</p><p>Noi soffriamo dello spaventoso incidere della guerra sulla nostra vita; noi utilizziamo le ultime risorse di moralità e di fiducia, che, trasmesse da una viva tradizione, son riuscite a superare, (ma per quanto ancora?) lo sbaraglio della guerra.</p><p>Dobbiamo stare molto attenti a questo vuoto che si va facendo in noi e intorno a noi. Domani potrebbe essere troppo tardi. Questo dramma di una umanità che sembra vicina a morire, esige un silenzio rispettoso, amorevole. Anche il male, poiché per esso si gioca il destino delle anime, deve avere intorno un silenzio sacro.</p><p>Per queste ragioni ci dà tanto fastidio il chiasso di accuse, di lusinghe, di promesse, di brio fittizio e pernicioso che si fa intorno a questa umanità sofferente e smarrita. Basterebbe soltanto un po’ di carità, semplice, accogliente, umana. Abbiamo un estremo bisogno di questa carità, sanatrice silenziosa e non presuntuosa di tutte le piaghe, agevolatrice di ritorni, restauratrice di fiducia, promotrice di giustizia.</p><p>Dobbiamo riprenderci certo: non possiamo lasciar cadere le cose così. Ma predichiamo di meno e facciamo di più la carità. Soprattutto, non scavalchiamo i nostri disgraziati colleghi, che di questa carità hanno tanta necessità, per darci a un lavoro più vasto, il quale richiede preventivamente invece che sia costituita e operante una classe professionale, una famiglia dei professionisti espressione di schietta e operosa solidarietà.</p><p>Il movimento laureati risente, in modo gravissimo, di questa crisi di fiducia, di attenzione, di coscienza delle persone di cultura; risente di questa straordinaria dispersione e degradazione dell’intelligenza. I colleghi, al nostro invito umano, religioso, morale, rispondono poco e male.</p><p>Noi sbagliamo, se pretendiamo tenere fermo il nostro invito, ignorando quella crisi. Ricostruiamo con la carità il mondo della cultura, che abbia luce, respiro, dignità. Allora potremo parlare di una esigenza religiosa, di una cultura cristiana.</p><p><span id="mention-117" class="mention person" about="AldoMoro">Aldo Moro</span></p><h3>Gli indipendenti</h3><p><em>Moro constata un diffuso disinteresse dei cittadini italiani verso la dialettica partitica e ne biasima gli effetti, ma coglie nel diffondersi del fenomeno degli apolitici una critica ragionevole alle manchevolezze dei partiti. L’articolo è pubblicato in «La Rassegna», III, 1945, n. 15, 12 aprile, pp. 1-2.</em></p><p>Forse è giunto il momento di parlare con serenità degli indipendenti, chiamati, per lo più con intenzione di scherno, apolitici, ma dei quali si comincia oggi a riconoscere che costituiscono il partito più consistente tra tutti e che decideranno in sede di elezioni, solo che si muovano, le sorti dell’Italia. Bisogna parlare onestamente, con serenità appunto, mettendone in luce torti e ragioni, sforzandosi di determinare gli orientamenti, giustificandone soprattutto, come possono e debbono essere giustificati, gli stati d’animo.</p><p>Perché la prevalente apoliticità di questo momento squisitamente politico non è certo un capriccio: né può ridursi tutto ad inerzia, inintelligenza, difetto di energie morali. Di volta in volta anche questi elementi possono entrare come determinanti e si spiegano del resto benissimo con il crollo spirituale del nostro paese. Ma non è tutto qui. Chi si libera del problema con quel giudizio, con quella condanna, chi crede di poter accantonare con malcelato disprezzo gli apolitici, per procedere senza e contro di loro, sbaglia di molto e si preclude la via ad una effettiva riforma spirituale e politica in Italia. Perché al di là dell’inerzia, della incomprensione, della stanchezza, c’è un motivo infinitamente più nobile che fa repugnare all’organizzazione di partito, così come si presenta, almeno, in questo momento, ed è un desiderio fervido ed incoercibile di libertà, ed è lo sdegno per le discipline coattive o vincolanti con sottile perfidia, ed è, soprattutto, la volontà di non adattarsi alla meschinità, alla lotta delle ambizioni, al compromesso.</p><p>Si potrà obbiettare che questi aspetti negativi non sono essenziali affatto alla vita dei partiti, che questi, anzi, sono in linea di principio espressioni e palestra di libertà, organismi di educazione, strumenti di onesta selezione. Ma sta di fatto che, il più delle volte, le cose non vanno affatto in questo modo e che precisamente vi sono motivi di intransigenza morale che riescono validamente ad allontanare dalla vita dei partiti.</p><p>Questa situazione è certo molto spiacevole, perché sottrae energie e impedisce l’uso di strumenti adatti all’opera di ricostruzione del paese, mentre dimostra, attraverso questa esperienza negativa, che la corruzione, il malcostume, la superficialità, la grettezza erano, nello scorso ventennio, assai più profonde e diffuse che non si potesse pensare, e perciò difficilmente eliminabili con una rapida azione. Ma la situazione è quella che è e bisogna prenderne atto. Non tutte le colpe sono degli apolitici: non è questione solo e tanto di leggerezza, incostanza, insensibilità.</p><p>I partiti, dobbiamo riconoscerlo, i piccoli e i grandi partiti, gli ufficiosi, i privati, gli ufficiali, per un complesso di ragioni, che si possono esprimere molto incompiutamente parlando di radicale incapacità e di mancanza di sensibilità spirituale e morale son venuti meno al loro compito. Non hanno saputo interpretare le profonde, umane aspirazioni delle masse, non hanno, neppure, saputo educare, quando quelle aspirazioni si rivelavano invece inumane e distruttive. Certo è che questa esperienza associativa è fallita, che, contrariamente alla diffusa ed ansiosa aspettazione, per questa via non si riesce a costituire una comunità umana sentita, uno Stato, cioè, che non sia esteriore e costrittivo.</p><p>Delle colpe degli apolitici, delle responsabilità che essi stessi hanno per questa situazione, per inerzia e disinteresse, per mezzo di sdegni morali mentre è necessario accettare la situazione storica com’è, per poterla opportunamente modificare, noi non parliamo, perché troppo già se ne è detto.</p><p>Ci preme piuttosto gettare luce sul momento, sullo stato d’animo di cui si diceva e che vale anche di fronte al partito ideale per larghezza di vedute ed effettiva libertà negli indirizzi; su quell’ansia di libertà, su quell’attesa di un’esperienza totale, profonda, dominatrice, in una parola metapolitica, la quale impedisce che la persona si lasci costringere nello schema tecnico ed esteriore del partito politico, che accetti questa via, come l’unica o almeno la principale, per ritrovare se stessa e gli altri uomini in questo momento di confusione e di dispersione.</p><p>Questa è un po’ insufficienza della politica per quel che è la sua propria natura con i suoi particolari obbiettivi e le sue lacune; un po’ insufficienza di una particolare struttura politica. Entrambe le insufficienze sono reali e pericolosissime. Chi ha preteso e pretende di affrontare il problema della rinascita dell’Italia dopo tante dolorose sciagure, della rinascita del mondo, dopo che esso è passato così rasente all’abisso del nulla, con strumenti puramente politici, non conosce e rimpicciolisce paurosamente l’anima umana. Quegli non sa, che cosa siano il dolore e la stanchezza, che cosa voglia dire e da quali complesse risorse emerga una ragione di vivere.</p><p>Qui non si tratta di economia, o di problemi di formale libertà: qui non si tratta di un assesto istituzionale e di una epurazione vendicativa. Sono in gioco interessi ben più vasti; si mira a ben altri orizzonti: si lavora per un diverso, e finalmente decisivo, ritrovamento. Questo è un problema ideologico, o, se vogliamo pronunziare una parola equivoca e pericolosa, di fede. Un partito ha vitalità in ragione della sua capacità di esprimere una ideologia, di non coartarla, di non impoverirla, di non esaurirla nel suo schema tecnico, nella sua esigenza di organizzarsi, per combattere. Al di là di un certo limite questo sforzo di adeguamento non è possibile: il lavoro, che vi si spenda, è condannato a non riuscire. Gli apolitici accentuano questa crisi; propongono un problema di sostituzione dove invece dovrebbe impostarsene uno di integrazione.</p><p>Ma la crisi, così rivelata per una reazione eccessiva, per una esasperazione unilaterale, si manifesta in tutta la sua gravità. Non possiamo continuare a dare al mondo il surrogato di quello che cerca; non possiamo stordirlo con una politica quale che sia, mentre esso chiede soprattutto chiarezza e ragioni di agire, per riverberare poi quella luce nella politica come su ogni altra esperienza che serva all’uomo.</p><p>Notavamo più sopra che v’è, inoltre, l’insufficienza di una particolare struttura politica, di una rigida organizzazione, cioè di partiti contrapposti, ai quali sfugge fatalmente la minuta insignificante esperienza di vita quotidiana di coloro che vi aderiscono. Se per un verso il partito è qualche cosa di troppo tecnico, troppo concreto, di respiro ridotto e stentato, per un altro verso esso ha una base troppo generica e incerta di reclutamento, non ha, in una parola, un suo ambiente, un ambiente che sia naturale. L’uomo è chiamato a parteciparvi come «<em>homo politicus</em>» e questa è astrazione e falsità. L’uomo è intero e indivisibile e, come ha un ineliminabile residuo ideologico insofferente degli schemi organizzativi, così pure, quando accetta questi ultimi per una inderogabile necessità, vuol riflettervi la sua vita con tutti<em> </em>i<em> </em>motivi che la sollecitano.</p><p>Ciò manifesta una naturale superiorità delle associazioni sindacali nei confronti dei partiti, anche se quelle hanno, a loro volta, tentazioni e pecche di unilateralità. I mezzi di soluzione della crisi, se vogliamo lanciare appena un timido sguardo verso l’avvenire, sono in una larga ed equilibrata integrazione di organismi diversi e diversamente espressivi, i quali convoglino gli interessi e le aspirazioni multiformi delle masse popolari. Ma, come che sia di ciò, resta il fatto del disagio comunemente avvertito, e la presenza degli indipendenti costituisce un serissimo monito per i molti facili interpreti e frettolosi riformatori della vita sociale e politica italiana di oggi.</p><p>Mr.</p><h3>Equivoco della rivoluzione</h3><p><em>In un articolo pubblicato in «La Rassegna», III, 1945, n. 16, 19 aprile, pp. 1-2, Moro avverte come l’Italia, nel passaggio storico che vive, debba ricomporre al più presto la lacerazione nel tessuto morale e civile causata dalla dittatura e dalla guerra, di cui le opposte interpretazioni sul significato dei caduti e dei combattenti sono, a suo avviso, una prova eloquente e sconcertante. Anche la politica è chiamata a vincere gli equivoci e la superficialità che le impediscono di cogliere la delicatezza e la profondità della crisi di coscienza morale del popolo intero.</em></p><p>Non siamo del tutto convinti che abbiamo fatto e stiamo facendo ancora, anzi, una rivoluzione, un’autentica rivoluzione sociale e politica. Un po’ per la strana forma che essa ha assunto, nascosta equivocamente entro una guerra di significato estremamente complesso, un po’ per la nostra inerzia che ci porta a riconoscere in ritardo i fenomeni che, operando in profondità, creano situazioni scomode e c’impegnano a fare qualche cosa. Così si spiega lo stupore, non scevro di amare preoccupazioni, che ci prende di fronte ad eventi e stati di animo, incomprensibili e assurdi, se misurati al ritmo continuato e placido della vita quotidiana, e invece perfettamente in regola con la logica spietata e frettolosa della rivoluzione.</p><p>Vi sono, ad esempio, criteri di giudizio – di giudizio, dobbiamo aggiungere, squisitamente morale e perciò attinente all’eterno – assolutamente diversi da persona a persona, da ambiente ad ambiente. Uno stesso fatto è per alcuni espressione di eroismo, atto di suprema dedizione al dovere morale: per altri invece abbiezione e tradimento. Così non si sa bene, se i nostri soldati che hanno combattuto questa guerra imposta, ed hanno pagato di persona ed a quale terribile prezzo, siano degli eroi o dei reprobi, degli italiani da respingere con sfiducia o dei buoni cittadini che hanno riscattato con il loro sacrificio l’ingiustizia della causa e si son mostrati degni, per aver obbedito a una richiesta del dovere. Non sappiamo, di più, se possano e debbano piangere i loro morti, caduti lontano dalla patria, le madri, le spose ed i figli soltanto in una intimità timorosa della incomprensione o della critica altrui, o se debba piangerli invece, riconoscente, la comunità tutta, questa nuova libera patria che è nata pure e, vorremmo dire, soprattutto dal loro inutile sacrificio. Intorno a queste persone, intorno a questi «casi» terribilmente sconcertanti, si è fatto e si fa al più un silenzio pietoso, imbarazzato. Questo ignorare, sembra tutto quello che si può chiedere in un momento come l’attuale a gente timida ed esasperata quale gli italiani.</p><p>Ma ciò e poco, molto poco. Solo i superficiali, solo coloro che ignorano le insospettate profondità dello spirito, possono accomodarsi a questa rinuncia, che non risolve nulla, che passa davanti al dolore, allo scontento, al disorientamento. Purtroppo la vita politica italiana è in gran parte nelle mani di siffatte persone grossolane e superficiali, le quali superano queste cose, neppur sospettandone la grandissima delicatezza.</p><p>La verità è questa: abbiamo fatto e stiamo facendo una rivoluzione. Il vecchio mondo non è morto ancora; il nuovo non è ancora nato. Tra i due mondi c’è la frattura di una terribile discontinuità, il taglio netto del «fatto» rivoluzionario, che non lascia tempo per meditare e convincersi, che non indulge ai ritardatari, che non si cura dei tanti innocenti travolti in buona fede nel fermento che genera la nuova civiltà.</p><p>La rivoluzione finisce, e compie tutta la sua verità, quando ci si ferma un minuto a pensare con calma a queste serissime e gravissime cose. Se non si giunge a questa fase di relativa serenità, di obbiettività, di attenzione, non si comincia davvero a ricostruire. Noi siamo a questo punto ed abbiamo dei grandi doveri da compiere. La rivoluzione è una forza impetuosa: essa taglia netto i nodi che ne ostacolano il cammino. Ma, se la sua legge è la fretta e la decisione, se non si potrebbe richiedere ad essa un diverso comportamento, è certo che il successo ne è assicurato, solo a patto che si assesti, non tanto in una legalità formale, quanto in una serena persuasione, la quale abbia pazienza, quanto basti per rifare con nuovo spirito il cammino già percorso, incidendo liberamente e durevolmente negli animi. Questa è meta – è forse superfluo osservarlo – squisitamente democratica e dev’essere tenuta tanto più presente, quando proprio la grande rivoluzione sia fatta in nome della democrazia.</p><p>Quello stupore che ci prende, dunque, dinanzi a situazioni paradossali, non deve fermare la nostra azione, animata da un tale umanissimo intento, ma renderla, semmai, tanto delicata, leggera ed accorta, quanto la situazione richiede. Questo è compito prevalente delle forze extrapolitiche, il cui rilievo nella stessa fervorosa vita politica almeno questo difficile aspetto della nostra situazione dovrebbe servire a dimostrare. Ma è dovere pure delle forze politiche, le quali alla stregua di questa esperienza, misureranno quella umanità che noi domandiamo ad esse e che è il titolo fondamentale per il loro potere di governo.</p><p>La realtà è questa: per più di venti anni, e soprattutto in questi ultimi, siamo stati chiamati a vivere in situazioni paradossali, tra mille equivoci. Siamo vissuti in una tormentosa crisi di coscienza, che ha raggiunto, in alcuni momenti e per alcuni uomini, fasi veramente drammatiche. Il disaccordo tra la coscienza morale e l’esigenza politica e giuridica è cosa veramente angosciosa. Questa angoscia si rinnova oggi negli spiriti meno preparati e da questi si riflette in chiunque abbia sensibilità e umanità. Ci sono molti spiriti deboli e disorientati, qualche volta per troppo dolore sofferto. Non lasciamoli per strada: non crediamo di poter fare a meno di loro. Questa è veramente carità di patria: dissipare gli equivoci e i dubbi, salvare la buona fede, pacificare il nostro paese.</p><p>Mr.</p><h3>Due mondi</h3><p><em>Moro indica nel cristianesimo la sola garanzia di continuità della storia, tra una civiltà che muore e una che nasce, in un articolo, non firmato, comparso in «Studium», XLI, 1945, n. 3-4, marzo-aprile, pp. 49-50</em></p><p>Vi sono in questo momento di storia, doloroso e per tanti aspetti sconcertante, stati d’animo singolarmente complessi. Noi oscilliamo tra la disperazione e la fiducia, tra una disperazione amara e senza scampo ed una fiducia ingenua e perfino fanciullesca. Non crediamo a nulla e siamo pur pronti (attendiamo e di che attesa ansiosa...) a credere a qualunque cosa. Dopo tanta strage che ha sperperato la vita e quasi ne ha fatto dimenticare il valore, essa non ha più fascino per noi, eppure continuiamo a vivere, vogliamo vivere anzi; non sappiamo rinunciare a sperare che domani, di là cioè della sofferenza innegabile e insopprimibile, sorgano per noi quella gioia e quella pace, le quali sono, malgrado tutto, aspirazioni della nostra anima.</p><p>Portiamo in noi questi sentimenti diversi e avvertiamo, ogni giorno maggiore, il peso di questa diversità. Perché, se contrasti e sempre nuove rivelazioni sono retaggio dell’umanità, è pur vero che, per vivere, è necessario tracciare vie diritte e seguirle con un minimo di coraggio e di fiducia: è necessario stabilire tanta coerenza (sia pur poca), quanta basti per non rinnegare, in uno scontento senza costrutto, ogni minuto che passi.</p><p>E poiché siamo in tempi di novità e perciò di decisioni, poiché non è più possibile procedere neppure del più piccolo tratto, senza sapere quel che siamo e quel che vogliamo, noi dobbiamo infine decidere, se convenga vivere o morire, se la fiducia sia cosa migliore per noi o invece la disperazione.</p><p>Ma la scelta non è facile, anche se si presenta così imprescindibile e urgente, perché non è il nostro spirito, nella sua singolarità, nell’intimo rifugio di se stesso, che soffre di questa crisi, che è dilaniato da questo contrasto, che cede ad un tempo alle tentazioni nostalgiche del passato ed agli allettamenti dell’avvenire, che sperimenta, in quel punto, la impossibilità così del passato come dell’avvenire e soffre del presente crudele librato tra questi due abissi; è malato invece il mondo. E da uno spirito all’altro, nella trama complessa dell’intera esperienza umana, si riflettono, aumentando ed incupendosi, il dubbio e lo scontento.</p><p>È un mondo malato per il suo faticoso divenire, diviso tra una civiltà che muore ed una civiltà che nasce. E quella che muore non può, non vuole, non deve morire; quella che nasce non riesce, non vuole, non deve imporsi contro il passato. Com’è stanco e smorto questo passato, corrotto dal privilegio, corroso dall’egoismo, distrutto dalla vuotezza della sua eleganza formale, appesantito dalla sua esperienza che si computa a diecine di secoli, coperto vergognosamente della maschera della menzogna. E così stanco e smorto, esso non può e non deve condannarsi tutto, cedere alla tentazione del nulla. Perché, pur così bruttato di fango e impoverito di vita, pur così incapace di freschezza e di slancio per difetto di convinzione e di amore; pur così vergognoso del suo fallimento, esso sente l’impulso dello spirito che lo pervase all’inizio e ne contrassegnò la civiltà e che, inestinguibile nei mille tradimenti che furono perpetrati contro di esso, non permette che il passato totalmente muoia.</p><p>E l’avvenire è là con la sua barbarica crudezza; l’avvenire, ingenua giovinezza del mondo, che la rompe con il passato. Vorrebbe, meglio, e non può romperla con il passato per quel tanto di splendore dello spirito che tutto il fango non può velare ed al cui fascino non si resiste. Anche l’avvenire ha la sua menzogna, la sua indiscriminata, presuntuosa volontà di essere, il suo disprezzo per il fondo di delicatezza e di pudore dell’anima umana, il suo ignorare il dolore e pensare lo si possa vincere combattendolo dall’esterno, il suo ottimismo facilone e frettoloso. Ma ha la giustizia con sé, l’avvenire, il suo tormentato, grossolano umanesimo della giustizia economica. E la giustizia, anche se avanza la sua pretesa contro lo spirito, anche se si disconosce, fino al punto da negare lo spirito, è pur sempre giustizia, espressione di carità e di umanità.</p><p>L’incontro tra i due mondi sarebbe allora possibile, sarebbe falso il contrasto che interviene a complicare e appesantire la vita? Sarebbe allora possibile una pacificazione, un divenire della storia, a questa svolta, senza durezza, senza crisi, senza lacerazione delle anime, nel nome della giustizia che è carità, nel nome dell’uomo, nel nome, soprattutto, di Dio? Perché Dio, appunto, è carità ed è perciò il solo pacificatore della storia.</p><p>No, quel contrasto non è falso, anche se l’incontro è certamente possibile, così come è reale il nostro dolore di uomini incerti, perché non sappiamo, se vivere o morire. Perché questo contrasto, questo dolore, questa incertezza, sono la fatica del nascere di un mondo nuovo che non sia contro il passato, del rinascere coraggioso, dal fango dell’ipocrisia, dalla colpevole stanchezza, del vecchio mondo, che non sia contro l’avvenire.</p><p>Questa è una terribile fatica che giustifica tutti gli equivoci, tutte le accuse, tutte le condanne, tutte le incomprensioni di quest’ora, la incertezza e la stanchezza, la difficoltà di ritrovarci come uomini e come cristiani. Come cristiani, soprattutto, perché quello che c’è di spirituale nella civiltà del vecchio mondo, quello che ha resistito agli allettamenti del privilegio e alle blandizie della ipocrisia, è cristiano e naturalmente cristiana è la giustizia che avanza con il mondo avvenire.</p><p>Il cristianesimo è il punto di accordo tra i due mondi, la garanzia della continuità della storia. Un rinvigorito ed aperto spirito cristiano è principio di pacificazione. È il nostro cristianesimo che si invera tra tanta fatica e tanto dolore; ritrovare il cristianesimo nuovo ed eterno, adeguare la sua verità, questo è il nostro lavoro. Sì, noi vogliamo vivere o morire. Qualche cosa deve rivivere in noi, qualche cosa deve morire, perché possiamo ritrovarci, senza stanchezza e senza smodata fiducia, tra passato ed avvenire, nell’oggi che è il nostro tempo.</p><h3>Osservatorio 2</h3><p><em>Moro riflette sui criteri che orientano l’azione dei cattolici verso la giustizia in un articolo pubblicato in «Studium», XLI, 1945, n. 3-4, marzo-aprile, p. 80.</em></p><p>Abbiamo letto sull’«Avanti!» del 26 aprile un accenno di Nenni<sup><a href="#footnote-328" id="footnote-ref-328">[327]</a></sup> cattolici italiani, i quali, pur così conformisti, pur così tranquilli, hanno fame e sete di giustizia<sup><a href="#footnote-329" id="footnote-ref-329">[328]</a></sup>. E la conclusione è che quest’attesa di giustizia in tutti è una forza irresistibile, la quale avanza travolgendo ogni ostacolo sul suo cammino, rifiutando di assestarsi in termini di legalità, domandando ogni sacrificio per amore della libertà.</p><p>E sia. Noi accettiamo di essere su questo fronte, al quale abbiamo dato il nostro contributo, ogni possibile contributo, e non da oggi.</p><p>Ma non possiamo accettare né di perdere le caratteristiche proprie della nostra spiritualità, né di essere considerati, in questo travaglio dal quale sorge il mondo nuovo, come gli arrivati per ultimi, o, peggio, come coloro che furono sospinti per forza di eventi e non per intima persuasione e determinazione. Perché non possiamo dimenticare che la libertà fu scoperta ad un punto con la coscienza morale, con la interiorità responsabile dello spirito e la sua apparizione nel mondo coincise perciò con la rivelazione cristiana. E ciò anche se molti errori furono commessi da parte nostra e si continuano a commettere, i quali costituiscono una deviazione dalla linea diritta del Cristianesimo coerente a se stesso. Colpe di uomini, le quali possono e debbono essere corrette in quel processo di rinnovamento e di elevazione in cui consiste la vita morale.</p><p>Ma dobbiamo ancora rivendicare la specialità della nostra posizione in questo fronte unico che raccoglie la maggior parte delle adesioni del mondo. Noi abbiamo certo fame e sete di giustizia e sappiamo che questa cosa si conquista e, se necessario, si difende con tutto il vigore della vita, con un impegno estremo e rischioso. Ma non possiamo adattarci a passare dinanzi al sangue senza raccapriccio, senza pensare amaramente che così non è punto ancora risolto un problema. Non possiamo stimare che la guerra valga quanto la pace, il disordine quanto l’ordine. Non possiamo non sentire il tremore di chi, conservando la sua sensibilità, è costretto ad usare mezzi inumani per una causa umana. Non siamo cioè semplicisti, forse neppure semplici. Vediamo i problemi nella loro radice interiore, guardiamo alle profondità insospettabili, alle pieghe amare delle anime umane. E il dolore di tutti è il nostro dolore. Perché la carità è così fatta che comprende tutto ed abbraccia tutto. Ciò non è fatto per affrettare il cammino, per rendere ben distinte le mete, per semplificare. La nostra rivoluzione perciò è infinitamente più lenta e più difficile, rivoluzione interiore destinata a cambiare nell’intimità il mondo. Perciò la nostra fame di giustizia, per quanto è forte, per tanto è difficilmente soddisfatta. Noi guardiamo intorno e lontano, senza illusioni.</p><p>(<em>a. m.</em>)</p><h3>Osservatorio 3</h3><p><em>La democrazia è autentica se garantisce la dignità e la piena realizzazione della persona umana. Lo afferma Moro in un articolo apparso in «Studium», XLI, 1945, n. 3-4, marzo-aprile, p. 80.</em></p><p>Da qualche tempo si discute in Italia di vera e di falsa democrazia e di solito nella polemica entrambi i contradittori sono convinti di essere in possesso della vera e di combattere negli altri una falsa democrazia. Ora, a parte la considerazione di merito, il più delle volte questa posizione tradisce una mentalità affatto democratica, ché democrazia è essenzialmente rispetto della libertà di tutti, della dignità di tutti, del dolore di tutti. Ed è – s’intende bene – una comodissima scusa, questa che libera dell’onere di tale rispetto sotto pretesto che altri non siano capaci o propensi a fare un gioco leale. Si tratta chiaramente di settarismo che si difende ed offende nel nome della libertà e nega quindi quest’ultima, servendosene come maschera del proprio esclusivismo, veramente illiberale.</p><p>Ma, come che sia di ciò, giova considerare i motivi che si adducono, in molti casi, a giustificare il proprio punto di vista e che si risolvono nell’ancorare la propria concezione ad una qualsiasi formula per cristallizzarla ed impoverirla. La democrazia è certamente libera varietà delle posizioni individuali, faticata e severa conquista, traverso sforzi e selezioni rigorose, dell’opinione migliore, del punto di vista unitario, nel quale sia fondata l’autorità sociale indispensabile. Ma per quanto significativi ed utili siano gli istituti tradizionali, nei quali siffatto libero gioco di forze si esprime, per quanto si debba andare estremamente cauti nell’auspicare riforme, le quali possono essere a danno della sostanza invece che della forma, non si può trascurare di notare la povertà delle concezioni che abbiamo indicate, nelle quali non si pone in rilievo quello che è veramente essenziale, lo spirito cioè della democrazia. Quella buona, irriducibile sostanza, che permette essa di individuare, al di là delle forme storiche contingenti la vera democrazia.</p><p>E questo è lo spirito della fiducia, della collaborazione, del rispetto reciproco; l’emergere della persona umana, di ogni persona umana, nel suo pieno rilievo, nella sua giusta pretesa di valere, nel peso delle sue responsabilità. Per queste ragioni la democrazia è la cosa più umana e più vera che si possa immaginare, la più espressiva dello spirito di libertà del cristianesimo. Ma nell’atto che si presenta così, la democrazia appare come difficilissima conquista umana, che fa tutt’uno con lo sforzo quotidiano ed ansioso della vita morale. Perciò è assai facile si trovino false democrazie, anche se non coincidono sempre con quelle poste in istato di accusa dai “veri democratici”.</p><p>(<em>a. m.</em>)</p><h3>Osservatorio 4</h3><p><em>Mentre, con l’approssimarsi della fine della guerra e l’ormai certa sconfitta del Terzo Reich, gli Alleati negano ogni possibilità a un qualsiasi compromesso diplomatico e piuttosto insistono per una resa bellica incondizionata e totale della Germania e nella sua completa </em>debellatio<em>, in un breve intervento pubblicato in «Studium», XLI, 1945, n. 3-4, marzo-aprile, p. 94 Moro argomenta sull’uso legittimo della forza e sulla sua efficacia. </em></p><p>Riconfermando la richiesta alleata di resa incondizionata della Germania, è stato di recente dichiarato che quest’ultima deve essere sconfitta esclusivamente, decisamente dalla forza, deve cioè sperimentare a proprio danno il peso della brutale violenza che ha inteso usare contro il mondo intero. Benché abbia, quest’affermazione, qualche cosa di irriducibilmente doloroso per spiriti raffinati ed amanti della cultura, essa ha pure una profonda verità che dev’essere attentamente meditata. Ed è la verità dell’impossibilità della forza, del suo insostenibile assunto, della forza che nega se stessa e si sconfigge con le sue proprie armi. Non c’è lezione più dura e più amara di questa della violenza che si oppone alla violenza e la combatte sul suo stesso terreno.</p><p>Perché la forza che si scatena afferma a suo modo, assurdamente, un suo diritto di porsi come forza e di dominare con il suo incontenibile impeto. Ed invece quell’impeto si dimostra contenibile, insufficiente a far trionfare la sua causa di bruttura e viene esso condotto a consumarsi rabbiosamente in se stesso per la sua impotenza. Quando il metro per misurare il valore delle azioni è la forza e questa viene impedita da una forza diversa (che abbia pure lo stesso diritto e cioè nessun vero diritto), non c’è più né conforto né scampo. Il diritto, momentaneamente sconfitto, ha la risorsa della sua insopprimibile verità, nella quale può rifugiarsi, per preparare la rivincita. La forza, sconfitta, è radicalmente annullata perché la sua sola pretesa a valere, la potenza, rivelatasi impotente, la lascia senza residuo di significato, senza luce di verità.</p><p>Per questa profonda ragione il diritto è armato di forza e la sua lotta ha una sua primordiale e grezza espressione come di forza contrapposta a forza, di forza che rende impossibile altra forza sul suo stesso terreno, con le sue stesse armi, e la priva in modo radicale e definitivo di ogni significato sulla realtà. Questa furia rabbiosa della violenza sconfitta, questa sua impossibilità di essere, questa debolezza e provvisorietà del suo potere affidato a così instabile gioco di eventi, hanno una grandissima efficacia educativa.</p><p>La forza restata sola ed impotente, frenata dal “fatto” nel suo slancio di «fatto», è condotta a rimeditare sulla vanità del suo essere così senza luce dello spirito, senza risorsa di invincibile giustizia: così affidata alla fatalità cieca del caso, alla dura legge irrazionale del più forte. La quale è poi autocritica ed autonegazione: quel superamento della forza per la giustizia, dell’economia per l’etica, che è l’ansia che corre per tutta la storia umana.</p><p>(<em>a. m.</em>)</p><h3>Libri ricevuti</h3><p><em>In una recensione pubblicata in «Studium», XLI, 1945, n. 3-4, marzo-aprile, p. 111 Moro segnala tre recenti pubblicazioni sulla democrazia cristiana: due di Luigi Sturzo e una di Alcide De Gasperi.</em></p><p>Luigi Sturzo, La Chiesa cattolica e la democrazia cristiana, Seli, Roma[, 1945]. Quaderni della Democrazia Cristiana n. 5 pp. 64 </p><p>The catholic Church and christian democracy, in «Social action», vol. X, n. 5, 15 maggio 1944, pp. 5-43. </p><p>Questo breve scritto appartiene alla serie dei quaderni editi a cura della Democrazia cristiana ed è traduzione di un saggio pubblicato in inglese sulla Rivista «Socialaction» di New York il 15 maggio 1944<sup><a href="#footnote-330" id="footnote-ref-330">[329]</a></sup>. L’autore<sup><a href="#footnote-331" id="footnote-ref-331">[330]</a></sup> espone in forma piana e senza pretese la storia dei movimenti democratici cristiani in tutto il mondo, in Europa sopratutto, a partire dal 1815 fino al più recente passato. L’intento dichiarato della pubblicazione è di scagionare la Chiesa da velenose accuse di spirito illiberale e, peggio, di connivenza con i movimenti fascisti. Pur notando la circospezione della S. Sede per superiori ragioni di pacificazione e di intesa tra i fedeli, si fa risaltare lo spirito di larghezza che ispirò documenti come la «Rerum Novarum». Si pone pure in rilievo il carattere internazionale assunto dai movimenti democratici cristiani, i quali, in tale forma, ebbero occasione di giudicare, con assoluta schiettezza, avvenimenti internazionali, che la cautela diplomatica volle invece velare con danno grave della pace nel mondo.</p><p>Particolare sviluppo ha la narrazione dell’attività politica democratica cristiana in Italia e nella quale l’Autore ebbe parte dominante.</p><p>(<em>a. m.</em>)</p><p>Luigi Sturzo, <em>La crisi della democrazia</em>, Seli, Roma[, 1944].</p><p>Anche questo breve scritto è ricavato per traduzione da una opera pubblicata all’estero, precisamente dal volume <em>Morale e politica</em>, edito nel 1938<sup><a href="#footnote-332" id="footnote-ref-332">[331]</a></sup>. Il tema è di importanza e complessità veramente grandi e certo la trattazione non vi dà fondo né pretende farlo. La crisi della democrazia è la crisi stessa del nostro tempo, ché ad essa debbono essere ricondotte così le due guerre mondiali come le stesse esperienze totalitarie, che vi hanno dato occasione.</p><p>L’Autore distingue aspetti morali, politici e sociali della crisi, pur avvertendo l’unità di questi momenti, ed individua le ragioni della rilevata e pericolosa insufficienza della democrazia tradizionale nella decadenza del costume morale, nell’atomismo, e astrattismo democratico, nella richiesta di potere e di giustizia del quarto stato, il quale giunge, del resto, impreparato alla ribalta della storia. Ai problemi l’A. dedica più un accenno che uno svolgimento e ciò lascia insoddisfatto il lettore, il quale ha modo, peraltro, di riconoscere in quegli accenni la tempra e la sensibilità dello scrittore. In ogni caso, gli aspetti sociali della crisi democratica non son visti in piena luce.</p><p>La conclusione è naturalmente fiduciosa.</p><p>Particolarmente notevole l’accenno alle forze intrapolitiche e la netta affermazione di un umanesimo dello Stato. «Così la democrazia stessa deve avere un fine che sorpassa le proprie istituzioni e questo fine è la persona, tutta la persona» (pag. 33).</p><p>(<em>a. m.</em>)</p><p>Alcide De Gasperi, La democrazia cristiana e il movimento politico, Seli, Roma [1944].</p><p>È il testo di un discorso pronunciato dal leader democratico cristiano<sup><a href="#footnote-333" id="footnote-ref-333">[332]</a></sup> al Teatro Brancaccio in Roma il 23 luglio 1944 ed assume particolare importanza per essere la prima dichiarazione programmatica, aperta, ampia, motivata dal partito della democrazia cristiana. A parte le questioni contingenti, si affronta con disinvoltura e chiarezza il problema cruciale dei rapporti tra cattolicismo e comunismo, esprimendo la fiducia «che dal concorso delle forze operaie russe e delle forze occidentali nasca un nuovo mondo» (pag. 23). Poi vengono avanzate delle osservazioni, tendenti a condannare «l’eccessiva coazione e l’eccessivo intervento dello Stato e della sua polizia», in altri termini, la dittatura. Ciò dà occasione ad una solenne rivendicazione della libertà e della funzione della coscienza morale cristiana come premessa di ogni rinnovamento sociale. Il richiamo finale a Cristo ha accenti di commossa convinzione.</p><p>Dallo scritto esce confermata e lumeggiata la posizione centrista del partito della democrazia cristiana.</p><p>(<em>a. m.</em>)</p><h3>Azione Cattolica</h3><p><em>In vista del convegno dell’Azione cattolica in programma a Roma alla fine di aprile 1945, Moro chiarisce gli obiettivi del Movimento laureati, i legami con la più ampia realtà associativa e il rapporto con le nuove Unioni professionali, sorte in seno al Movimento stesso, ma da esso largamente autonome, come organizzazioni laicali impegnate in una pastorale specifica nei diversi ambiti lavorativi. L’articolo è pubblicato in «Bollettino di Studium», XI, 1945, n. 4, aprile, p. 1. </em></p><p>Il Movimento Laureati fa parte dell’Azione Cattolica e ne costituisce anzi la energia direttrice, come una élite qualificata dai titoli, estremamente impegnativi, della cultura.</p><p>Non è inopportuno soffermarsi un poco a meditare su questa appartenenza e su ciò che essa significa, specie per la coincidenza felice di un Convegno Nazionale di Azione Cattolica, al quale siamo invitati a partecipare con questo spirito aperto di fraterna collaborazione per ideali veramente comuni.</p><p>Certo il Movimento Laureati ha, nel più grande organismo, una singolare struttura, la quale riflette i compiti peculiari che sono ad esso affidati e si esprime in una scioltezza di forme, in una agilità di movimento, in una apertura di cuore, le quali cose tutte sono strumento per il suo delicato lavoro di apostolato tra le classi colte. Unico tra i movimenti di Azione Cattolica, esso riceve infatti nel suo seno anche coloro che di quella non fanno parte e pure ne accolgono il cordiale invito apostolico e se ne sentono, in maniera larghissima, membri aderenti o periferici. Questa singolare struttura sta per avere una rinnovata consacrazione mediante la costituzione di libere unioni professionali, promosse dal Movimento Laureati, ma svincolate da esso, per realizzare una maggiore e, nella libertà da forme e vincoli, più fruttuosa aderenza all’ambiente professionale. In breve, e certo grossolanamente, si può dire che le Unioni verranno organizzando arditamente gli aderenti non membri di Azione Cattolica e si realizzeranno come agili organismi di penetrazione delle singole specializzazioni professionali.</p><p>Ed intanto il Movimento Laureati, nella sua struttura ufficiale e tradizionale, conserverà il collegamento tra i nuovi organismi, ne alimenterà lo spirito di cultura nel riconoscimento di una vocazione unica nella varietà delle esperienze professionali, garantirà quello spirito religioso che costituisce di tutti i movimenti sociali cristiani la ragione determinante. Ma soprattutto esso stabilirà e terrà fermo in ogni circostanza il legame con l’Azione Cattolica, dalla quale siffatti organismi professionali sono generati e nello spirito della quale – ed è lo spirito della Chiesa – debbono restare.</p><p>V’è oggi in molti ambienti una certa tendenza, sostenuta naturalmente da una perfetta buona fede, a svalutare l’Azione Cattolica, a ricercare, sia pure nel nome del cristianesimo e per una determinante nettamente religiosa, altre forme di associazione fuori dell’organismo base della collaborazione dei laici all’apostolato gerarchico. Quel che ha di sano questa tendenza è stato compreso e ricevuto con tempestività dal Movimento Laureati, che, in un primo tempo, si è aperto ad accogliere aderenti non iscritti all’Azione Cattolica ed ora, di più, va promovendo le Unioni Professionali, le quali danno in blocco, ma non impegnando i singoli, la loro adesione all’Azione Cattolica. Ma bisogna guardarsi dagli eccessi, sopratutto dalle incomprensioni generate da pigrizia o da malanimo. Per questa ragione il Movimento Laureati si è, da principio, organizzato intorno ad un nucleo fedele ed attivo di iscritti ai vari rami di Azione Cattolica e senza tentennamenti, con perfetta lealtà, ha dichiarato la sua natura. Per questa ragione ancora adesso tien ferma la sua funzione di collegamento e di generale indirizzo delle unioni Professionali, di cui garantisce, pure nella perfetta libertà delle forme, lo spirito apostolico in collaborazione con la Gerarchia.</p><p>Io prego gli amici di tutta Italia di tenere ben fermi questi principi e di non lasciarsi sedurre da falsi miraggi di una completa novità e di una assoluta indipendenza, le quali certo fallirebbero allo scopo in questo momento di effervescenza, per quanto promettenti in apparenza, per tanto ingannatrici.</p><p>La nostra vera forza, quella che ci permetterà di superare il dislivello di questo momento eccezionalmente difficile, è nel nostro essere radicati nella Chiesa, e parti di un organismo multiforme ed attivo con compito ufficiale di promuovere l’inserimento del laicato nella Chiesa e l’avvicinamento alla Gerarchia.</p><p>Dell’Azione Cattolica molte cose si possono dire, ma non certo che manchi ad essa molto e buon lavoro da fare. Si può lamentare che non abbia sufficiente autorità, abbastanza compattezza, e tutta la necessaria larghezza di vedute in questo momento tanto grave.</p><p>Ma questi son difetti di funzionamento e di essi alcune colpe, molte o poche che siano, abbiamo noi laureati, che siamo l’energia pensante dell’Azione Cattolica. Sopratutto a queste cose si può porre rimedio meditando, lavorando, amando. Ma fermiamoci su questa via pericolosa di creare duplicati che ci snaturano, di presentarci, ad un certo punto, restando noi stessi, con altro nome. Il che è, oltre tutto, una cosa goffa e tradisce la mancata attuazione del nostro compito più urgente, che è di adeguare il nostro organismo alle necessità larghissime di comprensione e di accoglimento cordiale del mondo che si agita intorno a noi.</p><p>Come tutte le cose, anche l’Azione Cattolica è ad una svolta, la quale dovrebbe risultare definita, in gran parte almeno, da questo Convegno. Perciò ci pare urgentissimo sottolineare che essa abbia il coraggio del proprio nome e del proprio programma, il che vuol dire ad un tempo spirito di unità e di disciplina e straordinaria larghezza di forme e di esperienze; che, soprattutto, essa sia cosciente della sua altissima funzione di condurre in modo cosciente nella Chiesa gli uomini che lavorano, i cittadini del mondo, gli attori della vita quotidiana di cui è fatta la storia dei popoli e di dare così alla Chiesa, non nella forma, ma nella sostanza, una struttura democratica.</p><p><span id="mention-118" class="mention person" about="AldoMoro">Aldo Moro</span></p><p> </p><h3>Esperienze di popoli in questa tragica guerra</h3><p><em>Il contatto tra i popoli diversi causato dalla guerra può avere, per Moro, un paradossale esito positivo: esso è motivo di incontri che rompono l’asfissia culturale di un paese, prima causa del nazionalismo. L’articolo è pubblicato in «La Rassegna», III, 1945, n. 18, 3 maggio, p. 2.</em></p><p>Dei coefficienti essenziali per la rinascita del nostro paese a vita civile ed umana è stato messo finora scarsamente in rilievo quello della conoscenza dei costumi e delle aspirazioni degli altri popoli. Eppure si tratta di una cosa essenziale, che dovrebbe, del resto, venir naturale dopo tanta opprimente autarchia, dopo tanta artificiosa limitazione dei nostri interessi culturali di uomini che si sentono, immancabilmente, cittadini del mondo.</p><p>Questo rapido passare di eserciti da un territorio nazionale all’altro, o addirittura, da un continente all’altro; questo soffermarsi prolungato e minuto – saremmo tentati di dire: questa penetrazione capillare – di soldati, nelle città e fin nei più remoti villaggi di un diverso ambiente storico; questo contatto faticoso e ingegnoso di persone, che si sforzano d’intendersi, malgrado la diversità della lingua, tutto ciò è causa d’importanza capitale, perché rappresenta l’allargarsi del nostro respiro, del respiro di ogni popolo, fino ad abbracciare il mondo. Sappiamo bene tutti che cosa voglia dire troppe volte questo passaggio di eserciti, questo avanzare spietato della guerra per paesi ignoti, qualche volta soltanto di conquista. Sappiamo pure che cosa sia la guerra come urto armato di popoli. Ma c’è qualche cosa appunto che, ad una valutazione serena, in qualche modo riscatta questa bruttura e questo dolore. Ed è proprio la visione del soldato straniero che si accosta, con cordialità piena di pace, al borghese mai uscito dal suo villaggio e riesce a capirlo ed a farsi capire, e comunica e riceve una umanità che conserva, malgrado le tanto interessanti differenze, un fondo stabile e continuo, che è umanità senza particolarità storiche, cittadinanza, in una parola del mondo.</p><p>Perché la guerra, oltre ad essere un certo [sic] è pure, per quella risorsa provvidenziale che in qualche modo riscatta il male, e [sic] un incontro di civiltà diverse, una intesa di uomini di diverse genti, un contributo dato all’arricchimento di ogni esperienza individuale e nazionale. Così la guerra serve, suo malgrado, quell’ideale di unità nella società, quell’attesa ansiosa di comprensione e di incontro, che son cose tutte umane ed irrigettabili [sic], più vere della guerra, che è forzata e provvisoria frattura della comunione di vita dei popoli della terra.</p><p>Poi queste enormi masse armate, che la perfezionata tecnica moderna ha mosso dalle sedi di origine e condotto a girare pel mondo, si allontanano dal paese che le ha ospitate. La fan ricondurre alla normalità, ma non può e, vorremmo dire, non deve cancellare quello che è stato. Bisogna che queste esperienze d’incontri non vadano perdute che anzi resti il desiderio di capire gli altri, di comunicare ad essi le proprie esperienze e di ricevere cordialmente la loro, perché il mondo diventi sempre più la casa di tutti, perché il cammino fatto dalle diverse civiltà sia un cammino comune, facilitato dalle collaborazioni umane.</p><p>Ciò è particolarmente vero, particolarmente urgente per l’Italia per le ragioni che abbiamo accennate in principio. Tra gli aspetti più notevoli dell’esaurimento spirituale del nostro paese durante il fascismo è da porre appunto questa soffocante limitazione delle nostre visuali, questa preclusione del mondo a noi e di noi al mondo, che a null’altro conduceva il sistema della menzogna continua, ridotta a porre una barriera artificiosa di falsa comprensione (che è peggiore dell’assoluta incomprensione) tra il nostro e gli altri popoli della terra.</p><p>Così noi ci troviamo ad essere, senza nostra colpa diretta, assolutamente, paurosamente ignoranti di quel che avviene, di quel che si pensa, si crede e si ama al di là dei nostri confini. Ed in questa atmosfera, mentre si attutisce ogni giorno di più quella sensibilità universale che contrassegna la nostra esistenza umana, mentre decade progressivamente il senso di orgoglio e di responsabilità, del nostro essere cittadini dell’Europa e del mondo, siamo portati alle più pericolose deformazioni della verità, alle sciocche e incoscienti esagerazioni nazionalistiche come alle penose svalutazioni del nostro mondo culturale, delle nostre tradizioni; delle nostre possibilità per l’avvenire.</p><p>Il disconoscimento della verità è sempre cosa pericolosa; noi abbiamo urgente bisogno di verità, di conoscerci e di conoscere altri. E, si noti, non le cose notevoli che altri fanno, quelle che son passate e passeranno alla storia, ma le cose più minute e semplici, il patrimonio della cultura, della moralità, delle intuizioni di vita, gli aspetti caratteristici della mentalità, il senso del dolore e della gioia ed il modo tipico di reagire ad essi; quel che costituisce l’anima di un popolo ed è speso, giorno per giorno, nella vita quotidiana.</p><p>Di queste cose minute ed essenziali noi dobbiamo arricchirci; questi sono gli strumenti della nostra educazione. Sarà bene infatti chiarire una volta per sempre che per educazione non s’intende un astratto moraleggiare soltanto (anche se esso è cosa essenziale), ma un prendere possesso con piena coscienza, momento per momento, del proprio mondo nell’altrui nei loro concretissimi atteggiamenti. Essere presenti cioè a se stessi ed agli altri, per dare un contenuto sempre più pieno e vivo alla vita.</p><p>Da questo punto e soltanto da questo può avere inizio la nostra rinascita. Solo a questo patto un nazionalismo è sano e può essere conservato, senza che ostacoli l’ascesa necessaria verso una più alta unità. Solo da questa trama di comprensioni e d’intese nazionalismo e internazionalismo cessano di essere miti pericolosi ed attingono la loro sostanza umana.</p><p>Mr.</p><h3>Trieste</h3><p><em>Il 1° maggio 1945 Trieste viene occupata dall’esercito militare di liberazione della Jugoslavia e viene proclamata l’annessione della città e dei territori limitrofi alla nascente Federazione Jugoslava. Nel giugno, dopo la firma dell’accordo di Belgrado, la Venezia Giulia viene spartita in due zone di occupazione: Trieste, Caporetto, Tarvisio e Pola sono posti sotto il controllo diretto degli alleati, mentre l’area istriana è assegnata all’amministrazione militare temporanea della Jugoslavia, che tuttavia non esita a considerare questi territori come annessioni di fatto. Già al suo inizio Moro auspica una risoluzione della questione triestina priva di rivendicazioni nazionalistiche ma anche rispettosa di quelle che considera le inoppugnabili ragioni dell’Italia. L’articolo è pubblicato in «La Rassegna», III, 1945, n. 19, 10 maggio, p. 1.</em></p><p>Trieste ha commosso gli animi degli Italiani in questi ultimi giorni; di tutti gli Italiani, crediamo, anche di coloro che si son rifiutati di fare dimostrazioni del loro sentimento (anche questa può essere, se adottata in buona fede, una tattica) e certo soffrono nel profondo il dolore di questo minacciato e temuto distacco.</p><p>Perché Trieste è veramente italiana. Se pur non ci fosse il molto sangue sparso per essa in una difficilissima guerra, se più non ci fosse il ricordo impegnativo di quel sacrificio volontario che gli errori e le colpe di poi non possono aver cancellato, resterebbe questo fatto nudo semplice, incontrovertibile: Trieste è italiana. Il rispetto per la libertà impone che resti italiana.</p><p>Il problema di Trieste, in quanto si propone all’attenzione dell’opinione pubblica, va nettamente impostato, senza reticenze. Il problema dei metodi da usare per far valere la giustizia, è invece un’altra cosa. Si può non consentire a che si torni alla tattica delle chiassate di piazza, delle minacce, degli sfoghi brutali contro inermi colpevoli solo di appartenere ad un popolo che ci contende il nostro diritto, ma non si può, per amore della necessaria e doverosa misura, oscurare la verità orientatrice della italianità di Trieste.</p><p>Perché la causa della giustizia e della libertà militano dalla nostra parte, gli argomenti meramente politici e di forza passano in secondo piano. Affideremmo male le nostre buone ragioni, se le rimettessimo ad un calcolo di opportunità, speculando sui conflitti tra gli alleati occidentali e la Russia. Certo l’amministrazione alleata dei territori in contestazione è una garanzia di equilibrio imparziale, alla quale il popolo italiano, già da due anni volenterosamente affidatosi alla realtà dei suoi vincitori, deve tenere molto. Ma non si tratta di cercare rifugio e protezione; si tratta di essere coscienti dell’esistenza di un diritto, che non può essere negato, senza compromettere la pace futura, senza rendere, perciò, inutile questa terribile guerra.</p><p>Abbiamo sentito qua e là rivolgere accuse di risorgente nazionalismo. E nessuno più di noi depreca il persistere di stati d’animo avidamente interessati e chiusi tra i popoli, che vorremmo vedere avviati ad una pace costruttiva e fraterna. Ma qui non si può equivocare. Se nazionalismo c’è, in questo caso, non è da parte dell’Italia. Se c’è avidità se c’è trascuranza prepotente della vera realtà delle cose, non è da parte dell’Italia. L’Italia è troppo fiacca ed umiliata, per potere, anche per un lontano miraggio, desiderare cosa non sua. Essa è impegnata in una lotta disperata per sopravvivere, per conservare se stessa nelle linee essenziali della sua tradizione, le quali sono condizioni di vita.</p><p>È un facile gioco questo di lanciare una causa ingiusta, speculando nella suggestione delle parole e delle cose proibite in blocco per il pauroso conformismo fascista o antifascista, degli Italiani. Ma la verità è un’altra e non la si può sopprimere. Che noi si sappia questa guerra, che fu definita una crociata di libertà, non ha ancora preteso di creare uno stato unico mondiale, il quale sarebbe la sola conseguente, se pure non radicale, cancellazione del valore proprio della nazione. Tanto meno ha inteso affidarne la gestione all’oriente europeo.</p><p>Ed allora, se ci sono e finché ci sono degli stati, giustizia vuole che essi siano organizzati su basi nazionali. Perché la nazione, la quale non ha niente a che fare con la nazione avida, imperialista, negatrice delle nazioni altrui, non è che espressione di libertà, non è che l’emergere degli uomini in spontanee e, vorremmo dire, facili e feconde associazioni. Non per nulla il nostro risorgimento proponeva ad un tempo il problema della libertà dei singoli e quello dell’indipendenza della patria. L’Italia non avrà veramente la libertà che aspetta, quella per cui ha sofferto quel che si può umanamente soffrire lottando contro se stessa, se sarà mutilata e ferita non nell’orgoglioso e formale prestigio nazionalistico, ma nella profonda umana sostanza della sua anima unitaria.</p><p>Perché l’Italia, risorgendo a fatica, si ritrova pure già in questa unità che è sua ragione di vita e condanna il tradimento separatista e vibra appassionatamente, e noi vorremmo pure con umiltà e dolore, per le sorti di Trieste italiana, per la quale sono morti i migliori tra noi.</p><p>Vorremmo ci fosse, ripetiamo, in questa invocazione appassionata, molta umiltà, molto dolore, molta e seria preoccupazione.</p><p>Perché la giustizia, ferita in un punto, è compromessa in tutto il mondo. Perché la libertà umana, soffocata nel più remoto angolo della terra, è un po’ perduta per tutti gli uomini. Per questa ragione, per amore di libertà, di giustizia e di pace, mentre pacatamente rivendichiamo Trieste italiana, dichiariamo che non un uomo deve essere sacrificato, non una goccia di sangue deve essere sparsa ancora per vincere la nostra battaglia.</p><p>Mr.</p><h3>Panorama sociale</h3><p><em>Nel corso di un convegno dell’Azione cattolica dell’Italia meridionale Moro tiene una serie di lezioni nelle quali offre un’ampia riflessione sugli insegnamenti della dottrina sociale cristiana sui temi della persona, della famiglia, del lavoro, della proprietà e del diritto statale e internazionale. L’associazione propone i testi delle lezioni come base di lavoro per i Seniores, i soci al di sopra dei diciannove anni, in particolare per i cosiddetti professionisti, che intraprendevano la carriera lavorativa o si avviavano allo studio universitario, e li pubblica in «Sussidi per la Sezione Seniores e per il Gruppo Professionisti», serie&nbsp;Fonte effettivi 1945, n. 3, s.n.t. [Gioventù italiana di Azione cattolica, Roma 1945], 31 pp.  </em></p><p>1. LA PERSONA UMANA</p><p>Nel fermento d’idee, il quale caratterizza questo momento della storia del mondo, è impostato come centrale e preliminare ad ogni altro [il] problema della persona umana. Di fronte ad ideologie ed esperienze politiche, che hanno risolutamente operato in questo ultimo quarto di secolo, assegnando ideali collettivistici alla vita, si oppone ora da più parti, anche da una di quelle che sembrarono più compromesse con i miti totalitari, un ideale di libertà e dignità umana. Per questo, ch’è poi naturalmente inteso nel modo più vario, l’uomo viene considerato come principio e fine di ogni esperienza sociale. Il singolo non è più elemento componente di un tutto e in funzione di questo, ma piuttosto la società, il tutto vive per il singolo, allo scopo d’incrementarne e svolgerne nel miglior modo le possibilità di vita. La pienezza del valore umano non si ritrova più nella vita associata, ma in ogni elemento che si compagina in essa. Solo nell’uomo fiorisce buona la vita e la società non può che operare, per stabilire le migliori condizioni di ambiente a garanzia dello svolgersi indisturbato e pieno di questi valori.</p><p>Qui non possiamo naturalmente soffermarci nei particolari e cogliere le sfumature delle innumerevoli dottrine. Ciò ci costringe a sintetizzare la grande corrente del pensiero liberale moderno in uno schema un po’ duro e grossolano, a spese fatalmente della esattezza scientifica e del ricco e, spesso, umano contenuto dell’idea della libertà. Ma non possiamo fare altrimenti: quelle che abbiamo indicate sono, in rapidissima sintesi, le linee essenziali di questo svolgimento di pensiero, veramente rivoluzionario.</p><p>Qual è ora l’atteggiamento che, su questo problema, assumono la dottrina e la prassi cattolica?</p><p>Stanno in fatto, solo per limitarci agli ultimi anni, le esplicite, benché serene, riprovazioni di ogni statolatria, la rivendicazione della dignità e trascendenza della persona umana di fronte alle esperienze sociali in cui è inserita e vive. Esse sono contenute in inequivocabili documenti pontifici e nei molti commenti e svolgimenti, certo ispirati, dell’«Osservatore Romano» e della «Civiltà Cattolica».</p><p>La Chiesa Cattolica ha dunque efficacemente, appassionatamente, autorevolmente difeso, dovunque ve ne sia stato bisogno, e sopratutto negli ultimi anni, i diritti conculcati della persona umana. Ciò ha fatto in perfetta fedeltà alla dottrina evangelica ed alla costante tradizione della sua storia e poi sempre con equilibrio e serenità ammirevoli, differenziando nettamente questo suo umanesimo, come certo possiamo chiamarlo, sociale e politico, da ogni altro.</p><p>Che questa differenziazione poi sia necessaria ed urgente, non può essere posto in dubbio, solo che si pensi alla diversità grandissima delle concezioni correnti intorno alla persona. Non basta rivendicare, contro l’abuso dei poteri sociali, la dignità dell’uomo e la sua autonomia nella storia del mondo, finché non si dichiari che sia propriamente questo valore dell’uomo, che la società non può conculcare ed al quale anzi deve servire, esaltandosi così di umana grandezza.</p><p>E non sarà inopportuno, a miglior chiarimènto, ricordare la grande rivendicazione liberale di S. Agostino<sup><a href="#footnote-334" id="footnote-ref-334">[333]</a></sup>, il quale contrapponeva alla città terrena quella celeste e affermava così, di fronte ad uno stato puramente economico, i diritti della coscienza morale dell’uomo per l’attuazione dei fini trascendenti che si compiono nella città di Dio.</p><p>In conseguenza dobbiamo ritenere:</p><p>1) che altissima è la dignità della persona umana, in quanto creata da Dio a sua immagine, elevata allo stato di grazia, destinata ad una comunione di vita costante e lieta, con Lui;</p><p>2) che il destino dell’uomo è personale, in quanto nell’individuo, persona umana, si stabilisce quel rapporto con Dio, ch’è il significato profondo e il valore della vita;</p><p>3) che la persona ha certo interessi economici da soddisfare, ma ha sopratutto fini spirituali e soprannaturali da realizzare;</p><p>4) che la libertà della persona s’identifica con la sua dignità morale ed è perciò libertà etica, nella legge, cioè, divina ed umana, perché quest’ultima adegui la prima e sia perciò giusta;</p><p>5) che la libertà implica l’autorità, la quale è l’autorità stessa di Dio, principio e fine della vita, a patto che non si volga, derogando al suo limite intrinseco, in tirannide sopraffattrice dei diritti inalienabili della persona in vista del suo fine trascendente;</p><p>6) che la persona è per natura sociale, provvidenzialmente destinata ad una comunione di amore con tutti gli uomini, senza del quale amore non si ama veramente Dio;</p><p>7) che la società non è un ente a sé, ma una pluralità di persone collegate dal vincolo dell’amore e soggette all’autorità di una legge, che è, in quanto giusta, liberatrice. Sicché è da respingere ogni mito che ponga il valore della vita nella società come tale e attribuisca a questa una moralità e religiosità diverse da quelle proprie degli uomini che la compongono;</p><p>8) che ogni società deve usare i suoi poteri e le straordinarie energie della vita associata, allo scopo di incrementare le possibilità dei singoli e favorire in questi la soddisfazione di ogni giusto interesse e sopratutto la realizzazione dei valori umani;</p><p>9) che, se la vita umana è necessariamente associata, ogni persona risponde e merita in ragione del modo con il quale ha operato quale centro autonomo e responsabile del suo mondo sociale.</p><p>La dottrina cristiana non ha pregiudiziali circa le forme di governo, ma esige da tutte che esse servano ai fini temporali e trascendenti dell’uomo, s’indirizzino cioè al bene comune.</p><p>Tuttavia, nell’attuale sviluppo di civiltà, deve ritenersi normale la forma di governo democratico.</p><p>2. FRATERNITÀ CRISTIANA</p><p>Accennavamo nella lezione precedente che nella concezione cristiana la persona è squisitamente sociale. L’uomo ama l’uomo, in quanto figlio di Dio, fratello di Cristo suo fratello. La identità di natura spirituale e soprannaturale degli uomini, nella comune figliolanza di Dio e nella comune fraternità in Cristo, li fa uniti in una sorte indivisibile.</p><p>Gli uomini sono insieme ed insieme, amorosamente collaborando in mille forme efficaci, realizzano il loro fine; insieme conoscono, amano e servono Iddio; insieme Lo posseggono nella Comunione del Corpo Mistico della Chiesa; insieme Lo contempleranno dopo la prova del tempo, nell’eternità. La vita della Chiesa è affermazione del valore proprio della socialità, senza della quale l’uomo non è veramente uomo e non assolve la funzione che Dio gli ha affidato nel mondo.</p><p>La dottrina cattolica ha perciò una precisa condanna dell’individualismo egoistico, il quale fa l’uomo chiuso in se stesso e indifferente ai bisogni ed alla richiesta di amore degli altri uomini. La formula troppe volte corrente «la società a servizio dell’individuo» può essere accolta da noi, solo a patto che ne sia chiarito il significato, nel senso che essa esprima la destinazione umanistica di ogni esperienza sociale e la inammissibilità delle massicce costruzioni sociali viventi a spese dell’uomo e operanti contro di lui. Se essa invece fosse travolta e condotta a giustificare il meschino egoismo, che respinge l’incontro con gli altri o degli altri si serve per una bassa soddisfazione personale, noi dovremmo senz’altro rifiutarla.</p><p>Noi, perché cristiani, amiamo i nostri fratelli e sappiamo di non poter essere né buoni né felici senza di loro, i quali sono per noi, per quel tanto che ci danno e per lo sforzo e l’impegno che richiedono, una costante rivelazione di Dio.</p><p>Perché cristiani, siamo tanto umili, da sentire la nostra insufficienza e da accogliere, e chiedere pure, se è necessario, senza rossore, tutto quello che serve alla nostra vita, spirituale ed economica, e che Dio stesso ci dona attraverso fratelli caritatevoli verso di noi.</p><p>Perché cristiani, siamo tanto giusti, e magari capaci così di eroismo, da dare di noi, del nostro pensiero, della nostra preghiera, della nostra bontà, della nostra prudenza, del nostro consiglio, del nostro pane, della nostra competenza a coloro che, avendo il nostro stesso volto, lo stesso volto di Cristo, hanno bisogno di queste cose per vivere o per vivere meglio.</p><p>Chi, nella condanna cristiana di ogni esperienza sociale esasperata ed inumana, volesse vedere, come schermo alla sua pigrizia ed al suo egoismo, un isolarsi superbo dell’individuo, avrebbe veramente travolto il significato del cristianesimo, il quale è rivelazione compiuta di carità. Ché infatti esso non fu solo l’annunzio della nuova legge, dato da alcuni spiriti grandi restati inascoltati, ma fu piuttosto una vivida, ininterrotta esperienza rivoluzionaria, per la quale l’amore è trascorso nella storia per lo spazio di duemila anni, mutando del tutto i rapporti sociali, nella struttura e nello spirito, creando quella “humanitas” cristiana, che nessuna ideologia e nessuna prassi han potuto mai o mai potranno adeguare.</p><p>In conseguenza dobbiamo ritenere:</p><p>1) l’uomo è sociale per sua natura; non conosce se stesso e non adegua il suo io profondo, mancando così al suo compito morale, chi rifiuta d’incontrarsi con gli altri o lesina, con gretto calcolo, del suo interessamento amoroso per loro;</p><p>2) la socialità del cristianesimo ha un suggello soprannaturale nella comune figliolanza di Dio e nella fraternità in Cristo;</p><p>3) l’espansione sociale del cristianesimo non conosce confini che ne impediscano lo slancio; non l’arrestano le diversità di razza, di nazione, di classe, d’ideologia politica, di fede. Neppure il peccato l’arresta ed anzi la svolge più decisa e più piena. Il cristiano odia il male; ama, più che ogni altro, il peccatore;</p><p>4) la socialità è una funzione della personalità, in quanto essa, corrispondendo alla fondamentale esigenza morale dell’uomo, ne costituisce la natura. L’uomo non è pienamente uomo fuori del vincolo sociale;</p><p>5) la socialità non può essere imposta dal di fuori né essere travolta ad impoverire la persona, diminuendola nei suoi valori e calpestandone l’altissima dignità. L’amore per gli altri uomini è libertà, personalità, gioia;</p><p>6) la società, nella intuizione cristiana del mondo, non è né un accostamento casuale e strano di entità incomunicabili né massiccia costruzione, ove sia soffocato il libero respiro dell’uomo. Essa è fraternità perpetuamente conquistata e vissuta nell’obbedienza alla legge, in parità di diritti e di doveri. In ogni esperienza sociale il cristiano vede affiorare, ineliminabile, l’uomo e attraverso l’uomo Dio, per il Quale la società è;</p><p>7) la socialità è vincolo di fraternità non inerte ma operosa in tutte le forme che le esigenze della vita determinano: operosa fino all’eroismo;</p><p>8) tutti gli aggregati sociali cui spontaneamente gli uomini diano vita, osservando sempre il limite della legge morale, hanno diritto di esistere e di fiorire. Essi servono l’uomo e ne arricchiscono la vita.</p><p>3. L’ESPERIENZA DELLA CARITÀ</p><p>Dicevamo poc’anzi che il vincolo di fraternità che stringe fra loro gli uomini è operoso. La prima forma, più squisitamente formativa, in cui il vincolo cristiano di fraternità sociale si propone a noi, è proprio nella esperienza del dolore che attende di essere lenito dalla nostra carità.</p><p>Vedremo poi che tutta la vita, ed il nostro stesso lavoro, è carità; ma non a torto siamo stati abituati a considerare come amore cristiano essenzialmente il nostro piegarsi verso la miseria, il nostro colmare, anche solo parziale, le più evidenti e dolorose lacune che la vita presenta. Questo insegnamento è infatti decisivo. Dovremmo rinnovare e approfondire questa esperienza di carità, ora sopratutto che un dolore universale domina la vita del mondo.</p><p>Il fenomeno della guerra, mentre tende, con paradossali mezzi di distruzione, a servire l’uomo, e renderne più piena ed elevata la vita, ad instaurare una migliore giustizia e libertà, travolge poi l’uomo, inesorabilmente; devasta le sue case, distrugge i suoi beni, lo allontana dalla terra che egli ama, rompe l’unità sacra delle famiglie, gli toglie la vita o lo rende superstite, stanco di vivere con un pianto sconsolato. Mai come oggi l’uomo ha avuto bisogno di tutto: mai sono stati tanti a chiedere e così pochi ad assistere. Questo tempo di dolore è tempo di carità. Dove la vita moltiplica le lacune straordinarie dell’esistenza, la prima, la più efficace, la più eroica forma dell’amore cristiano, la carità verso la miseria più evidente e compassionevole deve moltiplicare le sue risorse.</p><p>Questa esperienza va fatta sopratutto dai giovani. Se essa infatti è, oltre tutto, un altissimo, insostituibile insegnamento, sono i giovani prima che ogni altro che debbono farsi avanti, per conoscere così tutta la vita, anche nei suoi aspetti più repugnanti, per disporsi ad amarla sempre così com’è, costantemente riscattandola e rendendola bella con il loro amore conscio del dolore del mondo.</p><p>Perché c’è del dolore e del bisogno nel mondo. In quest’opera che Dio ha fatto, in un amoroso vagheggiamento, la collaborazione dell’uomo libero ha introdotto una volta, e poi sempre introduce, la miseria e la sofferenza.</p><p>E Dio permette che ciò sia nel suo piano provvidenziale, pel quale il male si riscatta, il dolore si supera nell’amore ed un bene maggiore, misterioso a prima vista per l’uomo, è prodotto nel disegno eterno. Non potrebbe essere appunto un bene maggiore, provvidenzialmente generantesi dagli aspetti negativi della vita, un tale slancio di carità che questi determinano, un tale tornare dell’uomo in se stesso, il suo farsi serio e triste, il suo disporsi, nell’atto che lo soccorre nelle sue deficienze, a conoscere ed amare veramente la vita?</p><p>A noi dunque è attribuito un posto di gravissima responsabilità: anche noi, con la nostra carità, venendo incontro ai mille bisogni dell’uomo che soffre, conserviamo e redimiamo la vita. Per questo forse ci sentiamo, nell’esercizio dell’amore, così vicini a Dio, così buoni, così felici, così pronti a vivere e a morire, come a Lui piaccia, senza tristezze.</p><p>Ci è presente infatti l’insegnamento evangelico. A coloro che si stupiscono per essere premiati alla destra del Padre, come i suoi diletti, in vista della misericordia usata verso di Lui, il Signore chiarisce che, ogni qual volta essi han fatto il bene a piccoli uomini insignificanti, l’hanno fatto a Lui stesso<sup><a href="#footnote-335" id="footnote-ref-335">[334]</a></sup>. L’hanno amato e non sapevano; erano vicini a Lui, fino a possederlo nel vincolo dell’amore, e credevano di esserne lontani. Nel volto di ogni povero, di ogni sofferente è veramente il volto di Cristo, richiedente ed invitante, che si rivela. Se non sappiamo trovare la via per giungere a Lui, questa è la buona ed è facile salire.</p><p>La carità, non è meschina, e, finché può, non discrimina e non misura, ma dona con larghezza di cuore. Noi, che sappiamo quali e quanti siano i bisogni della vita, come questa sia unitaria e sia necessario soddisfarne tutte le esigenze insieme, dimenticheremo un momento che il nostro sguardo è levato in alto e che il vertice del nostro anelito è l’infinito e l’eterno, per farci sensibili ai bisogni di ogni ordine, per andare incontro alla fame e alla sete dei corpi, perché, solo soddisfatte queste, si generano la fame e la sete della giustizia.</p><p>E, secondo le più immediate ed evidenti piaghe della vita, già con questo vorremo restaurarla interamente, con i suoi insopprimibili dolori spirituali e soprannaturali. Ameremo l’uomo intero insomma, che è l’uomo della economia, mentre è insieme, ed in modo essenziale, l’uomo della sapienza, della morale, della religione.</p><p>4. LA PROFESSIONE</p><p>L’esercizio della carità nei confronti di tutti coloro che soffrono per eccezionali bisogni c’invita, dicevamo, ad una più attenta considerazione della vita, che si rivela così, in tutte le sue manifestazioni anche le più normali, come un’esperienza di amore. Ciò è vero sopratutto per il nostro lavoro quotidiano, del quale purtroppo siamo andati perdendo sempre più il significato umano, cristiano, caritativo. Soffermati a guardare con interesse esclusivo le più eroiche e rare richieste dell’amore, abbiamo perduto di vista le mille esigenze quotidiane, le più normali, che la nostra competenza professionale ed essa soltanto può riuscire a soddisfare. La grande idea cristiana della professione come “vocazione” e come “servizio” non costituisce più, come potrebbe, una stupenda direttiva morale per la nostra vita, che continua a svolgersi così povera e fiacca, senza avvertire la ricchezza di valori morali e religiosi, la pienezza di amore che essa quotidianamente può realizzare nell’adempimento dei più semplici doveri che la nostra professione c’impone.</p><p>Il lavoro che noi facciamo, quale che ne sia la natura, è il nostro rispondere fedele ad una chiamata di Dio. La quale fu fatta a noi personalmente, per assegnarci un posto fecondo di bene, che Dio gradisce noi teniamo con fedeltà e con onore. Fare qualche cosa dobbiamo, perché questa è volontà di Dio.</p><p>La vocazione, cui noi dobbiamo fedelmente rispondere, ha dunque per contenuto un servizio, un operoso rendere omaggio a Dio, servendo gli uomini ch’Egli ci ha dato fratelli nel nostro cammino.</p><p>Questa è nuova ed altissima manifestazione di carità. Per essa ci si presentano uomini sofferenti essi pure e bisognosi di aiuto non meno di quelli che siamo abituati a chiamare poveri e derelitti. Non sono alcune persone, ma tutti gli uomini. Il mondo ci appare cioè come un mondo di bisognosi, aperti a tutte le integrazioni che solo l’amore può dare.</p><p>La nostra arida fatica di ogni giorno s’illumina così di nuova luce ed acquista palpiti e vigore insospettati. L’amore non è più un episodio eroico, ma la sostanza della nostra vita. Il nostro lavoro acquista una dignità grandissima; per esso noi serviamo gli uomini ed, attraverso loro, Dio stesso.</p><p>Dobbiamo dunque ritenere:</p><p>1) che la professione da noi esercitata non è un nostro capriccio, ma adempimento della volontà di Dio, il quale ci offre così il mezzo a Lui più gradito per conoscerlo, amarlo, servirlo;</p><p>2) che dobbiamo essere molto attenti nello studiare noi stessi e le condizioni di ambiente, quando siamo per scegliere il lavoro cui vogliamo dedicarci; perché ciò è intendere la volontà di Dio, per restare sempre fedeli ad essa;</p><p>3) che dobbiamo sforzarci di assolvere nel modo migliore i nostri doveri di lavoro, con la maggiore competenza, con la più grande cura, con il più pieno amore;</p><p>4) che è giusto che al nostro lavoro sia data una retribuzione adeguata secondo criteri di giustizia, ma lo spirito avido del lucro non deve mai inaridirci, facendoci perdere il senso umano e cristiano del nostro lavoro;</p><p>5) che anche lo studio, con il quale ci si prepara ad assolvere con competenza la propria missione nel mondo, è un servizio verso Dio e verso gli uomini ed atto di altissimo amore;</p><p>6) che Dio, avendo voluto la vita sociale così ricca d’integrazioni, avendoci dato tanta ricchezza da donare e tanta povertà e insufficienza da imporci di chiedere aiuto dagli altri, ha tracciato chiaramente una strada di amore per noi. Non dimentichiamo che servire Dio e gli uomini per amor Suo, è veramente regnare.</p><p>5. DIRITTI E DOVERI DEL LAVORO</p><p>Richiamiamo un momento la struttura della vita sociale, cui accennavamo nello schema precedente. Ad ogni uomo è commesso da Dio un compito di lavoro, mediante il quale egli produce dei beni o rende dei servigi in misura sovrabbondante per i bisogni della sua vita personale. D’altra parte ogni uomo, dedicato com’è ad un genere di attività produttiva nel senso ora precisato ed assorbito da essa, ha da rivolgersi a sua volta agli altri uomini, per ottenere da loro beni e servigi, i quali soddisfino esigenze cui egli col suo lavoro personale specializzato non riesce a soddisfare. Vi è così una provvidenziale divisione del lavoro, per la quale tutti hanno bisogno di tutti. In conseguenza vi deve essere uno scambio di beni e di servigi che ogni lavoratore acquista mediante il salario a lui corrisposto come compenso della fatica, mediante la quale ha contribuito a soddisfare i bisogni di tutta l’umanità.</p><p>Ogni uomo perciò ha:</p><p>1) il diritto di lavorare; di essere posto cioè dalla società in condizioni di svolgere uno sforzo intelligente e fecondo, per conquistarsi dignitosamente i mezzi necessari alla vita.</p><p>La miseria cui la società troppe volte condanna, per l’ingiustizia del suo ordinamento e l’egoismo di alcune classi, l’uomo che può lavorare, costringendolo a ricevere per carità, quanto potrebbe e vorrebbe procurarsi con la sua attività di lavoro, offende questo diritto naturale ed è perciò ingiusta;</p><p>2) il diritto a vedere retribuito il suo lavoro in modo conforme a giustizia, tanto che egli, con l’equo compenso ricevuto, possa soddisfare i bisogni fondamentali della sua persona e della sua famiglia con un minimo di agiatezza e di decoro.</p><p>Perciò è da condannare il sistema di conduzione di lavoro a schiavi, in quanto nega al lavoratore il possesso di una congrua parte dei beni e dei servizi da lui rispettivamente prodotti e resi. Riprovevole pure ed inammissibile è la nuova schiavitù dell’industria e del latifondo.</p><p>3) ha diritto a che siano stabilite, con una legislazione sociale aperta alle esigenze della giustizia, condizioni umane per quanto attiene al lavoro delle donne e dei fanciulli, alle ore di riposo, al riposo settimanale, anche in vista della cura degli interessi supremi della vita dello spirito;</p><p>4) ha diritto di non essere degradato a strumento materiale usato per soddisfare egoistici interessi di classi privilegiate e perciò di essere rispettato in ogni forma possibile nella sua dignità umana e di venire posto in condizioni di svolgere questa nel modo più pieno nella cura delle più elevate esigenze dello spirito, una volta soddisfatti i giusti interessi economici;</p><p>5) ha diritto di associarsi in libere organizzazioni di lavoratori, allo scopo di tutelare, pur nel rispetto delle leggi generali della convivenza sociale, tutti i suoi interessi sopra enunciati;</p><p>6) ha diritto di essere considerato, in ogni caso e sotto ogni profilo della sua attività di lavoro, come capo di una famiglia e di vedere in conseguenza soddisfatte in ogni ordine le sue esigenze come esigenze di un gruppo familiare autonomo, del quale egli ha la responsabilità;</p><p>7) ha diritto a consolidare le quote risparmiate del suo giusto salario in piccola proprietà privata, colla quale egli possa provvedere con sicurezza alle esigenze della sua famiglia anche nei momenti di maggiore disagio.</p><p>Il lavoratore ha inoltre:</p><p>1) il dovere di lavorare, perché solo il lavoro costituisce una forma dignitosa ed umana di guadagnare i beni economici e di assicurarsi i servigi necessari alla vita. Ricordiamo S. Paolo:</p><p>«Chi non lavora non mangi»<sup><a href="#footnote-336" id="footnote-ref-336">[335]</a></sup>;</p><p>2) ha il dovere di lavorare non solo per sé, con chiuso egoismo, ma per tutti, di produrre cioè e servire gli uomini con larga anima di amore, facendosi cosciente della struttura differenziata della società, ove tutti variamente lavorano per soddisfare i bisogni della collettività.</p><p>La dottrina sociale cristiana vuole conservate le diversità delle classi, le quali corrispondono ad altrettante funzioni assegnate da Dio agli uomini; funzioni diverse e che debbono integrarsi e collaborare con spirito di amore. Appunto per questo la dottrina cristiana le conserva, perché essa crede nell’amore e sa perciò che ogni funzione non è appannaggio egoistico, ma assunzione di responsabilità, che l’amore appunto rende feconde.</p><p>Noi siamo perciò contro il livellamento mediocre e tendiamo a produrre una eguaglianza di dignità e di valore, un ordine di giustizia cioè, nel quale persone umane, variamente operando e collaborando, vedano tutte riconosciuto il valore del loro contributo alla vita sociale e compensato il loro lavoro secondo equità.</p><p>6. LA PROPRIETÀ PRIVATA</p><p>Nella Enciclica «Rerum Novarum», che è il documento fondamentale della dottrina sociale cristiana, la difesa della proprietà privata è fatta proprio in nome e nell’interesse dei lavoratori, in vista sopratutto delle loro esigenze familiari, cui è possibile soddisfare tranquillamente solo col possesso stabile, sicuro, esclusivo di alcuni beni economici in misura adeguata. Il grande Pontefice<sup><a href="#footnote-337" id="footnote-ref-337">[336]</a></sup> vede cioè l’origine e quindi la giustificazione della proprietà nel lavoro; essa è trasformazione e consolidamento dei frutti del lavoro che siano stati risparmiati. Il tentativo di considerare ingiusta la proprietà dei singoli e di abolirla, mentre sembra promettere l’affrancamento economico e la restaurazione della dignità dell’uomo lavoratore, si risolve poi invece a danno di questo. Voler vedere la proprietà come un intralcio ad un giusto compenso del lavoro umano, significa guardare le cose sotto un angolo visuale unilaterale e falso. Mentre infatti gli abusi del capitale privato possono essere corretti, tanto che la proprietà diventi, invece che impedimento, strumento efficace di florida vita economica, la proprietà può restare una mèta alettante cui tenda, con una confortatrice speranza, il lavoratore, come verso il punto nel quale si consolidino gli effetti della sua incessante fatica, dandogli la sensibile certezza della sua dignità ed autonomia.</p><p>Il problema della proprietà privata esige dunque che se ne determini di questa il fondamento ideale e che se ne fissino i limiti e la funzione.</p><p>Quanto al primo punto dobbiamo tenere fermo che nel modo più eminente la proprietà privata esprime la dignità della persona, la quale assoggetta con il suo volere, contenuto in confini di giustizia, le cose del mondo, per farne strumento alla vita ed alla sua elevazione spirituale sopratutto e per offrirle così a Dio, cui l’uomo intero, con il suo mondo, è soggetto.</p><p>La proprietà è dunque una sfera libera di azione del soggetto: essa non vuol dire affatto comoda inerzia feconda di beni immeritati, ma attività instancabile per rendere utili in concreto alla vita, mediante il lavoro del proprietario e quello degli altri, i beni posseduti. Per questo essa sorge come compenso alla fatica e richiede un lavoro costante che l’accompagni e, per così dire, la riconsacri ogni istante, rendendola, con lo sforzo e l’impegno personali, feconda. Il lavoro del proprietario potrà essere naturalmente diverso, dalla partecipazione continua in forma di attività organizzatrice e direttiva fino ad un interessamento spirituale, serio e realmente operoso però, per il piccolo o grande mondo umano che si accentra intorno al proprietario e del quale egli ha la responsabilità.</p><p>Con questo è già accennato alla funzione ed ai limiti del diritto di proprietà privata.</p><p>La funzione non può che essere personale e sociale insieme, così com’è tutta la vita, nella quale idealmente i valori della persona e quelli della società si compongono in perfetto equilibrio. La proprietà, per sua natura feconda, serve infatti per soddisfare le esigenze personali di vita dell’uomo agevolando e rendendo più ricco quel lavoro che, come si è visto, costantemente accompagna il possesso dei beni.</p><p>Ma l’uomo è necessariamente membro, come noi sappiamo, di esperienze sociali. La prima, la più vicina, la più connaturale a lui è la famiglia. Nella concezione cristiana la proprietà è essenzialmente strumento, per assicurare vita agiata e sicura al gruppo familiare. Le nostre simpatie vanno alla piccola proprietà. Con ciò ogni aspetto individualistico ed egoistico di questo diritto si oscura; per mostrare l’istituto qual è, espressione della dignità della persona umana, operosa nel mondo e aperta con slancio generoso di amore a soddisfare i bisogni di tutta l’umanità. Così come il lavoro, cui essa immediatamente si accosta, la proprietà è della persona sociale, è in funzione cioè di tutti gli uomini cui serve agevolando, e anzi rendendo possibile, il processo produttivo. Infatti non solo la famiglia del proprietario si avvantaggia, ma tutta la società, man mano che l’attività incentrata intorno a quello si svolge, si fa complessa, produce in quantità beni economici per l’umanità intera. Né si dica che una tale funzione, di fornire i mezzi di produzione della ricchezza, potrebbe essere meglio e più disinteressatamente assolta dalla collettività intera, considerata esclusiva proprietaria di quelli. Perché la collettività è fatta di singoli, i quali, quando abbiano la necessaria dirittura morale e povertà dello spirito, possono meglio adempiere il proprio compito di produttori come privati eticamente orientati e responsabili, anziché come funzionari di un mostruoso ente collettivo. Tutto è appunto che vi sia tale onestà d’intenti e tale superiorità di fronte agli allettamenti del guadagno (ed un cristiano dovrebbe essere fatto così), che la posizione di proprietario sia assunta non come un posto di egoistico vantaggio, ma come una responsabilità sociale generosamente assolta.</p><p>Ciò richiama a quello che si è già detto circa la giusta misura del salario da corrispondere al lavoratore. Né abbiamo bisogno di spendere molte parole, perché è chiaro ormai che la giustizia sociale, nella concezione cristiana, si realizza appunto nel coesistere armonico e fiducioso del capitale e del lavoro, in un mondo, dove, sul fondamento incrollabile della riconosciuta dignità della persona umana e della fraternità cristiana, essi servono non già interessi particolari ma gl’interessi di tutta la società, nella quale i beni prodotti siano distribuiti secondo giustizia. Ma non una mortificante giustizia eguagliatrice, bensì differenziata e viva in un processo di valutazione molto complesso.</p><p>7. LA FAMIGLIA</p><p>Ci è accaduto varie volte, nel corso della esposizione, di far cenno alla famiglia, che ha infatti un posto centrale nella dottrina sociale cristiana. La quale a questa prima, decisiva esperienza di rapporti umani guarda con estremo interesse e simpatia ed i vari problemi dell’uomo in società costantemente imposta e risolve, guardando a lui come a membro di un consorzio familiare, del quale ha molto spesso la responsabilità impegnativa.</p><p>La famiglia è la più intima e umana espressione di vita sociale, quella dove più vivace e spontaneo si svolge il vincolo dell’amore, e più pienamente si afferma, in quel vincolo rispettoso appunto, la dignità della persona.</p><p>Il nucleo sociale, dal quale la famiglia sorge e che resta sempre in essa con autonomo rilievo, è l’unione, consacrata dalla benedizione di Dio, tra l’uomo e la donna. Unione perpetua, totale, amorosa, allo scopo di continuare, nella procreazione e nella educazione dei figli, la vita umana.</p><p>A proposito del matrimonio si tenga presente:</p><p>1) esso è voluto liberamente e incondizionatamente dai coniugi e sempre pel suo scopo naturale e immancabile che è la procreazione dei figli. Del sacramento del matrimonio infatti gli sposi stessi sono i ministri. Essi acconsentono a legare per sempre le loro vite per l’amore reciproco che le stringe e per amore di Dio. Perciò nel vincolo coniugale sono impliciti la considerazione dello sposo come persona umana ed un rispetto costante della sua dignità. Non sono quindi da considerare matrimonio le illecite relazioni transitorie, dove l’uno usa dell’altro, senza rispetto, come strumento del proprio piacere, degradandosi e degradandolo;</p><p>2) il matrimonio è sacramento, perché merita da Dio il dono di una grazia speciale, necessaria e sufficiente a superare tutte le difficoltà ed a sostenere i pesi non indifferenti che esso, malgrado l’amore che lo anima, porta con sé. Ciò vuol dire che si assume con il costituire la famiglia un impegno sacro e solenne di fronte a Dio, di continuare, nel suo nome e per Suo amore, la vita che Egli ha donato, commettendo di propagarla il più largamente possibile;</p><p>3) il matrimonio è indissolubile, perché impegno preso con Dio e per rispetto della prole alla quale fu data, con la vita, la speranza di poterla svolgere con la necessaria, solidale assistenza dei genitori. L’amore dell’uomo con la donna, il rispetto dovuto a Dio, l’affetto per i figli rendono il matrimonio definitivo;</p><p>4) il matrimonio è essenzialmente fecondo, perché esso è amore alla vita, dono di Dio, e affermazione altissima di socialità. Gli sposi sarebbero infedeli all’amore che li stringe come persona a persona, se poi impedissero lo svolgersi rigoglioso di altra vita umana.</p><p>I figli insieme con i genitori costituiscono una piccola società, dominata dalla legge di amore che presiede alla organizzazione di qualsiasi complesso di persone umane e che ha in questo caso una particolare vivezza, spontaneità ed intimità. Anche nella famiglia, espressa dall’amore ed a difesa degli stessi valori che questa società realizza, vi è un’autorità, la quale spetta naturalmente al padre. Ma la madre deve collaborare costantemente con lui, rinnovando quella unità che ha generato la vita ed ora la conserva e sviluppa. La donna appunto all’opera di educazione conferisce quello che è caratteristico della sua natura femminile, la dolcezza, l’amore per le piccole cose, la finezza dell’analisi, il saldo e profondo amore della verità e di Dio.</p><p>La vita che fu generata nell’amore, nell’amore ancora ha da essere sviluppata in tutte le sue possibilità, fisiche e spirituali. Nulla dev’essere tralasciato in questo lavoro, nel quale vanno considerate, oggi sopratutto in tempo di tanta trascuranza, le supreme esigenze dello spirito. Tutto ciò richiede vigilanza, affetto, sacrificio; ma appunto la famiglia, prima di essere una fonte di gioia, è un alto dovere morale.</p><p>La famiglia, poiché è tutta espressione di amore alla vita ed affermazione della socialità dell’uomo, non può essere un ambiente chiuso ed egoistico. Nella famiglia ci si educa, e poi costantemente ci si rinfranca, in vista della espansione nella più larga vita sociale dei suoi membri. Per questo la famiglia è cellula di ogni società e dello stato, il quale è essenzialmente un aggregato di famiglie. La famiglia deve rispettare lo Stato e le sue leggi, in quanto siano giuste e non ne violino i diritti naturali, poiché lo Stato è continuazione ed ampliamento del principio di solidarietà sociale pel quale la famiglia stessa vive. Lo Stato, a sua volta, deve rispettare la famiglia come la stessa naturale sua origine, garantirne le autonomie necessarie al raggiungimento dei suoi fini, lasciarne svolgere e incrementarne l’opera educativa, che è la prima e più efficace per la formazione dell’uomo e dello stesso cittadino.</p><p>La famiglia è nella vita sociale la grande riserva dei valori umani e cristiani. Essa subisce più lentamente, opponendo una resistenza tenace, l’erosione malevola della esteriorità, del capriccio, del male, della vuotezza della vita. In uno Stato, spesso esclusivamente rivolto a fini economici, essa rivendica silenziosamente la priorità di valori veramente umani.</p><p>Un’opera di ricostruzione non può essere intrapresa senza o contro la famiglia. Essa è sacra e dev’essere rispettata. Essa è il regno della umanità, dell’equilibrio e dell’amore.</p><p>8. LO STATO</p><p>Anche lo Stato è comunità di uomini, che serve, garantendo con il diritto il vincolo della fratellanza, la causa dell’umanità.</p><p>Nella dottrina sociale cristiana è stata sempre viva questa idea dello Stato, che non assoggetti tirannicamente le persone, avvalendosene per i suoi fini, ma invece concorra a sviluppare nel modo più pieno valori umani. Basterà accennare ai due principi basilari della concezione politica del Cristianesimo, l’autorità civile emanante da Dio stesso e perciò da Lui consacrata e indirizzata, la finalità sociale del bene comune da perseguire, per rendersi conto della umanità e sostanziale liberalità di questa concezione, per la quale la persona, nonché essere esaurita, è potenziata nel vivere sociale dello Stato.</p><p>Questo è una organizzazione politica e giuridica, nella quale gli uomini entrano in modo necessario e naturale, per perseguire immediatamente il fine di una coesistenza ordinata secondo un criterio di giustizia e mediatamente, nell’ordine sociale, appunto, tutti i fini umani. Esso perciò, attraverso la tutela, ch’è suo compito specifico, dei valori economici, spirituali, giuridici, incide anche nell’attuazione della vita soprannaturale dell’uomo, cooperando nel suo ordine colla Chiesa, organo naturale della grazia.</p><p>I poteri, detenuti nello Stato da singoli o da organi per conto e nell’interesse della collettività, la quale deve accordare ad essi, in modo non equivoco, la sua fiducia, sono indirizzati ad assolvere i tre compiti fondamentali di questa organizzazione politica:</p><p>a) potere legislativo, che esprime in modo chiaro ed efficace le leggi della comunità sociale, interpretando fedelmente le coscienze morali dei sudditi;</p><p>b) potere giudiziario, che conosce le situazioni createsi in conseguenza di violazioni dell’ordine sociale, riafferma la giustizia dei rapporti e cura che essa sia attuata concretamente;</p><p>c) potere amministrativo, che attende a soddisfare gli interessi comuni e pone tutte le condizioni, perché la vita dei singoli si svolga piena ed agevole.</p><p>Da questa indicazione appare ancora più chiaro che lo Stato realizza un ordine sociale nell’ambito del quale le persone possono perseguire tutti gli scopi ritenuti giusti, in condizioni di regolarità e di benessere.</p><p>La delimitazione delle sfere di umanità, che vanno ricomprese nell’ambito delle organizzazioni giuridiche promosse dai singoli Stati, è data storicamente in ragione di una particolare omogeneità fisica e spirituale di queste, la quale renda più agevole il comporsi dei singoli nella unità del tutto sociale.</p><p>Questa speciale compattezza dell’ambiente noi indichiamo con il termine nazione, la quale implica affinità fisiologica, unità di lingua, di tradizioni, di cultura, di religione, di aspirazioni, sopratutto coscienza di questa unità ideale. In quanto questa coscienza si esprime in una vibrazione commossa ed umana, capace d’impegnare nel sacrificio fino all’eroismo, noi parliamo di Patria. Non s’intende perciò pienamente lo Stato, finché non si abbia presente che la sua opera ordinatrice e promotrice della vita sociale si svolge normalmente nell’ambito di una “Patria particolare”.</p><p>La dottrina sociale cristiana è estremamente rispettosa per questa natura propria dello Stato, la quale non deve necessariamente condurre, come meglio vedremo poi, ad una politica di lotta e di prepotenza. La Patria è, di per sé, cosa umana e non si oppone affatto al formarsi di quella universale famiglia cui certo il Cristianesimo non potrebbe contrastare, senza negarsi.</p><p>I rapporti tra l’individuo e lo Stato sono già nettamente definiti dall’indirizzo umanistico ch’esso ha nella nostra dottrina. La organizzazione sociale deve servire l’uomo e promuoverne come può la vita multiforme. Perciò il nostro punto di vista esclude:</p><p>1) ogni statolatria, e cioè l’esaltazione di uno Stato mostruoso che chieda all’uomo continui sacrifici della sua umanità e gli ponga mete di vita estranee alla naturale religiosità ed eticità della persona umana;</p><p>2) ogni esorbitante invadenza statale, tanto che l’individuo sia compresso nella sua personalità originale e soffocato nelle spire di una burocrazia fiacca ed esteriore;</p><p>3) ogni concezione dello stato gelosamente esclusiva, la quale ostacoli l’opera dei minori organismi sociali che vivono in esso (la famiglia, per es.) o accanto ad esso (la Chiesa);</p><p>4) ogni forma di anarchismo contraria alla legge etico-giuridica ed alla sostanza di ordinamento caratteristico dello Stato;</p><p>5) ogni egoismo individualistico, il quale riduca la collettività a strumento dell’affermazione sconfinata di poteri di libertà, dei singoli, pensati come mondi a sé stanti e incomunicabili, mentr’essi debbono incontrarsi nel vincolo sociale dell’amore.</p><p>In uno Stato bene ordinato perciò si ritrova pienamente svolta la dignità della persona, in quanto essa sia rispettosamente incoraggiata nel suo incontro con gli uomini fratelli.</p><p>9. CHIESA E STATO</p><p>Già trattando dello Stato si è accennato implicitamente ai rapporti che debbono intercorrere tra esso e la Chiesa.</p><p>Quando infatti si è chiarito essere lo Stato una formazione naturale che persegue un fine umano e buono, si è detto implicitamente che la Chiesa, organo per la vita della grazia, tutrice di tutti i diritti veri della persona, che essa avvia al pieno possesso del bene e della felicità, non può che rispettarlo e agevolarlo nell’assolvimento dei suoi compiti nell’ambito delle sue naturali competenze.</p><p>Così pure lo Stato, in quanto sia rispettoso di ogni giusta libertà individuale – e tale è pure il ritrovarsi dell’uomo, come fedele, nella “sua” Chiesa –, in quanto riconosca la pienezza dei valori che la Chiesa realizza e la trascendenza del suo umanissimo fine, non può che porsi accanto ad Essa, evitando di turbarne le competenze esclusive e agevolandola nel miglior modo nelle vaste sfere, ove i due organismi hanno interessi comuni.</p><p>Nella dottrina cristiana lo Stato, pur riconosciuto pienamente autonomo nella sua naturalità e sufficienza, assume un atteggiamento di deferenza cordiale nei confronti della Chiesa, come quella che ricomprende in sé ed eleva e riconduce ad una rettitudine perfetta tutti i fini, variamente realizzati dai singoli e dai più diversi enti sociali, e in questi perciò sintetizza e compie l’opera, dandole il suggello della compiuta attuazione del rapporto tra uomo e Dio, che è il fine della vita. Una superiorità, questa, dunque, tutta ideale e di nessun significato politico. Essa non incide punto sulla sovranità bene intesa degli Stati.</p><p>A stabilire il regime dei rapporti fra Chiesa e Stato, in questo tempo nel quale il laicismo ha conquistato molte posizioni, viene usato normalmente lo strumento del Concordato. Naturalmente i concordati, a seconda della natura dei diversi ambienti sociali, offrono alla Chiesa maggiori o minori garanzie, oscillando entro certi limiti che la Chiesa non potrebbe sorpassare, senza venir meno alla sua missione.</p><p>Della quale non sarà inopportuno fare qui un brevissimo cenno, al solo scopo di richiamare idee già note, ma che possono essere opportunamente inquadrate nel tema della carità e della giustizia. Anche la Chiesa infatti, come la famiglia, come lo Stato, è una organizzazione sociale, comunità di fratelli stretta dal vincolo della carità.</p><p>Ma di questa comunione di uomini i caratteri propri sono:</p><p>1) la sua estensione indefinita nello spazio e nel tempo. Essa comprende i fedeli al disopra di ogni distinzione che la natura stessa o il capriccio abbiano creata, anche i non battezzati; comprende le generazioni succedutesi e che si succederanno nel tempo; comprende una Chiesa che vive e lotta, una che si purifica, una che gode nel possesso compiuto di Dio;</p><p>2) l’organizzazione gerarchica, per cui, pur restando ferma la sua destinazione umanistica, una gerarchia, che si collega a Cristo stesso, garantisce incrollabilmente la felicità al vero e la rettitudine morale;</p><p>3) la sua santità, ch’è data in forza della presenza di Cristo, unificatore e vivificatore del Corpo Mistico, e si accresce per i fermenti del santo dolore e del santo amore degli uomini;</p><p>4) la solidarietà strettissima che vincola i fedeli in Cristo e li fa partecipare, nell’assolvimento delle varie funzioni, alla vita multiforme ed armonica del tutto;</p><p>5) la trascendenza del suo fine, che è lo svolgersi rigoglioso della vita soprannaturale tra gli uomini fino alla consumata loro comunione di amore con Dio.</p><p>Si noti poi che la Chiesa, nella varietà ricca e differenziata della sua struttura, accoglie senza ostilità tutte le esperienze particolari, per santificarle tutte e fermentare veramente il mondo storico di lievito di vita eterna.</p><p>Anche gli Stati entrano nella Chiesa interi con il loro particolare volto e, pur riconosciuti, come si è visto, nella loro autonomia, trovano nella più larga e decisiva realtà sociale della Chiesa un punto comune di riferimento. Non avremmo visto perciò compiutamente i rapporti fra Stato e Chiesa, se non avessimo presente il processo di agevolazione della auspicata unità dei popoli che nella Chiesa si compie.</p><p>Un ultimo rilievo va fatto in tema di educazione. È questo uno dei punti, ove può più facilmente verificarsi l’attrito tra Chiesa e Stato. Ora è chiaramente posto nella dottrina sociale cristiana che allo Stato va riconosciuto il diritto ad educare il cittadino, pur rispettandone gl’inalienabili diritti in vista del fine trascendente ch’egli deve realizzare, mentre alla Chiesa spetta un diritto sacro a promuovere nelle giovani generazioni, con tutti gli strumenti, la conoscenza di Dio e la vita della grazia.</p><p>Chiesa e Stato collaborano pure nella risoluzione della questione sociale, cui la Chiesa conferisce l’altezza degli insegnamenti pacificatori del Vangelo e il necessario presupposto della educazione morale, mentre lo Stato cura particolarmente che il suo sistema di diritto sia orientato verso una giustizia sociale veramente salda.</p><p>10. LA FAMIGLIA DEI POPOLI</p><p>Nella dottrina sociale cristiana, come abbiamo visto, l’idea di patria ha il suo riconoscimento. Tutta l’umanità perciò è guardata come naturalmente suddivisa in diversi gruppi umani politicamente organizzati in ragione delle differenziazioni nazionali che vi si riscontrano. Non per questo, come abbiamo già osservato, il cristianesimo rinunzia ad una compiuta, veramente universale, realizzazione del suo ideale di fratellanza umana. Eccoci giunti dunque ad una nuova comunità sociale, la comunità internazionale.</p><p>Per intendere come questa sorga e da quali leggi valide sia regolata bisogna chiarire un momento il concetto di sovranità dello Stato. Per essa si vuole indicare comunemente la indipendenza del potere esercitato dallo Stato di fronte ad ogni altro e quindi l’esclusività, quanto ai criteri seguiti e agli strumenti adoperati, dell’azione esplicata per comporre in unità ed avviare alla realizzazione dei suoi fini il popolo ordinato nello Stato. Non vi sarebbe quindi alcun’altra realtà di cui questo debba tener conto, in quanto esso, perché sovrano, non conoscerebbe superiori.</p><p>È chiaro che una concezione della sovranità radicale come questa, ove fosse accolta, condurrebbe a giustificare ogni prepotenza che uno Stato volesse perpetrare nei confronti di un altro e porrebbe perciò i rapporti tra Stati sulle basi di un puro e semplice criterio regolativo di forza materiale. Una comunità internazionale non potrebbe allora essere costruita.</p><p>Ma quella idea della sovranità, cui sopra accennavamo, non è valida ed invece proprio nella sovranità bene intesa degli Stati si trova il criterio sicuro, in base al quale essi possono unificarsi, pur restando liberi e indipendenti, in una più grande comunità. Infatti il potere esercitato dallo Stato, ch’è potere supremo ed indipendente di fronte ad ogni altro, interno od esterno che sia, è null’altro che il potere della legge e cioè della legge morale guardata sotto il profilo dei rapporti sociali da regolare. Se dunque in questo si risolve il potere sovrano dello Stato, non soltanto esso non può ostacolare la realizzazione della comunità delle genti, ma deve anzi promuoverla, se vuol restare fedele a se stesso, fedele alla legge di fraternità ch’esso già esprime e realizza. È insomma la stessa legge, quella morale, cioè, che si manifesta come legge dello Stato e della Comunità internazionale.</p><p>In questa perciò:</p><p>1) gli Stati sono per una ragione naturale e non per capriccio; uno Stato non potrebbe infatti sottrarsi al vincolo comune dei popoli, senza negare se stesso;</p><p>2) domina un criterio generale di ordine, che i singoli stati vanno compiendo e specificando sopratutto mediante i trattati;</p><p>3) i singoli Stati membri hanno la responsabilità di uniformarsi a questa legge e di tenere comportamenti internazionali corretti, evitando di usare prepotenze;</p><p>4) mancano però organi autonomi di legislazione e di giurisdizione, i quali precisino esattamente, senza doversi rimettere sempre ai singoli membri, la legge da seguire e la riconfermino e facciano eseguire, ovunque ve ne sia bisogno.</p><p>In questa mobilità della comunità degli Stati, la quale è affidata, per quanto attiene alla sua conservazione ed al suo progresso, al senso di responsabilità morale dei singoli Stati, è il motivo della sua perenne crisi, per cui da più parti si vanno vagheggiando rimedi nel senso di consolidare e rendere più organica, con propri distinti poteri, la unione degli Stati a garanzia della pace del mondo.</p><p>Contro questi progetti nulla ha da opporre il cristianesimo, ma certo esso non può dimenticare che la forza più efficacemente operante, in questo come in ogni altro aspetto della vita sociale, è l’empito generoso dell’amore e quindi in definitiva la educazione più raffinata degli uomini, perché essi siano fedeli alle loro più elevate esigenze.</p><p>11. LIBERTÀ E GIUSTIZIA</p><p>Dei termini di libertà e giustizia, com’è avvenuto per alcuni altri nel recente passato, molto si abusa oggi, accentuandone così la evidente equivocità di significato.</p><p>Tuttavia, a voler guardare solo per grandi linee, si può dire che in tal modo vengono contrassegnate le due mete verso cui tende, sia pur confusamente ed a fatica, il mondo di oggi. Da un lato infatti si vuole riscattare l’uomo da ogni servitù e restituirlo alla sua integrità ed autonomia nella vita sociale e politica; dall’altro si vuole che questa riconquistata dignità dell’uomo, di ogni uomo, non abbia un significato solamente astratto, ma altresì uno concreto, si risolva cioè in una partecipazione di tutti, che sia conforme a giustizia, ai beni della vita. Ecco perché di solito al mezzo termine si suole aggiungere una qualifica chiarificatrice e si parla più propriamente di giustizia sociale.</p><p>Ora su questi due punti la posizione assunta dalla dottrina sociale cristiana risulta già chiara da tutto quello che siamo venuti sinora dicendo. Ma non sarà inopportuno occuparsene ancora partitamente, sia per dissipare gli ultimi equivoci, sia per porre – il che è importantissimo dal nostro punto di vista – il necessario collegamento tra le due mete di civiltà, così indicate.</p><p>L’auspicata riedificazione della libertà ha dunque da restituire all’uomo la sua dignità, tanto da renderlo un centro autonomo e responsabile della vita sociale Si tratta di rivendicare l’uomo da troppe inammissibili inframmettenze di una vita sociale male intesa e di restituirlo a se stesso.</p><p>Ora certo noi cristiani non possiamo non essere in posizione ostile di fronte ad ogni tentativo di configurare e fare operare la vita sociale come un mostro fornito di chi sa quali valori e che, aggressivo ed esclusivo, soffoca l’uomo. Ma dire che quest’ultimo, sottratto a così pericolose spire, debba essere restituito a se stesso, è troppo poco, o, di più, è affermazione pericolosa, se quel «se stesso» è un mondo chiuso al rapporto con Dio, all’attuazione dei più alti valori umani, alle relazioni che il sentimento cristiano di fraternità stabilisce.</p><p>Ecco il punto dove la dottrina sociale cristiana ha momenti di irriducibile originalità. Noi rivendichiamo dunque la libertà dell’uomo figlio di Dio e chiamato a realizzare, nelle molte e difficili opere del mondo, una comunione definitiva con Lui. La nostra libertà perciò – va chiarito ancora una volta – non è già dell’arbitrio soggettivo che si opera, offendendo in sé e negli altri la verità, secondo un impulso d’arbitrio irrazionale, ma è la libertà di chi si svincola dal peso delle passioni smodate e realizza, nel volere tutto e solo il bene, la sua indipendenza di uomo e la sua razionalità.</p><p>Neppure può essere la nostra una liberazione dell’uomo da Dio e quindi il vivere dell’uomo esclusivamente nella storia e per la storia, per se stesso cioè sul vario intrico delle azioni umane. Noi teniamo fermo, contro ogni immanentismo, il vincolo, veramente liberatore, del Dio trascendente e vogliamo un costante riferimento dell’umanità a Lui, per spiegare la vita e vederla bella e degna di essere vissuta.</p><p>Infine il riscatto dell’uomo da forme oppressive di vita sociale non può voler dire lo svincolo della vita della comunità umana bene intesa, che è condizione indispensabile di vita morale. L’uomo figlio di Dio, spiritualmente libero nel senso della cristiana libertà, non può non realizzare la suprema legge dell’amore ed essere perciò fratello tra i fratelli, sempre.</p><p>Di più noi chiediamo che il cittadino, del quale, come uomo, è stato riconosciuto l’autonomo valore, abbia dello spazio per svolgere la sua personalità originale nella vita sociale, senza essere di continuo controllato e indirizzato da una burocratica iniziativa statale ed, inoltre, che a lui sia dato partecipare, nei modi più opportuni ed in relazione alle sue capacità concrete, alla formazione della volontà collettiva nello Stato.</p><p>D’altra parte anche noi sappiamo che la libertà dei figli di Dio è impossibile e la responsabile partecipazione alla vita pubblica è vana, se all’uomo non sia attribuito un possesso di beni economici adeguato alle esigenze della sua vita. Noi chiediamo cioè che il sistema delle riconosciute libertà civili e politiche sia integrato, come necessario termine correlativo, da un sistema di giustizia sociale nella disponibilità dei beni economici. Ma, nello spirito della dottrina sociale cristiana, esigiamo:</p><p>1) che questa libertà economica non sia esclusiva ma, rivendicata insieme con la libertà spirituale, sia posta in funzione di questa e serva per agevolare l’edificazione dell’uomo intero;</p><p>2) che la giustizia sociale sia realizzata con strumenti di libertà, che sia frutto cioè di leggi liberamente consentite dai popoli e non di sanguinose rivoluzioni e realizzata senza distruzione delle “funzioni”, e cioè della libertà, spontaneamente operante per realizzare la giustizia; libertà malamente sostituita da un coattivo e inumano sistema di distribuzione, manovrato, in definitiva, dall’alto.</p><p>12. AMORE, VINCOLO SOCIALE</p><p>Se ci volgiamo ora indietro, dopo il cammino percorso, e, attenti al confuso intrico dei problemi sociali che travagliano questa tormentata epoca di storia, vogliamo riassumere in una formula essenziale la soluzione che ad essi dà il Cristianesimo, la parola è presto trovata ed è «amore». Perché Dio è carità e la sola forza, che possa rinnovellare il mondo e restaurarlo e farlo avanzare nella libertà e nella giustizia, è appunto la carità. La infinita carità di Dio, diventata la carità operosa ed efficace dei figli di Dio.</p><p>Carità che dia contenuto umano ed impeto generoso all’esercizio di ogni professione, per soddisfare senza sforzo di costrizione tutti i bisogni della vita; carità piena di simpatia e attenta e pronta ad ogni richiamo del dolore; carità che genera e fa vivere la famiglia come un ambiente di pace e di umanità; carità che crea la più larga solidarietà nello Stato e quella dei popoli tra loro; carità che è il nesso connettivo nel Corpo Mistico della Chiesa; carità che fa convivere in pace feconda i vari organismi sociali; carità che vuole la giustizia e la promuove essa stessa come libertà dell’uomo da ogni egoismo negatore della verità.</p><p>Se vogliamo entrare operosi nel mondo, per sanarne le mille piaghe, bisogna davvero che la carità di Cristo ci sospinga. Il fuoco della carità deve consumare in noi ogni residuo di egoismo meschino, d’indifferenza, di mediocrità.</p><p>La carità ci deve rendere, non già pronti al facile accomodamento rinunciatario, ma, nella intransigenza risoluta delle idee, sereni e buoni, accoglienti verso ogni uomo, pieghevoli nel senso della paziente ricerca, attraverso le più tortuose esperienze, della via migliore per collegare l’altrui vita alla nostra nel Cristo.</p><p>La carità deve renderci sorridenti, cordiali ed umani in un mondo così desideroso di umanità; umani di quella umanità schietta che rende accogliente e persuasivo il chiuso mondo dei nostri colloqui con Dio. La nostra esperienza religiosa deve mostrarsi capace di dominare la vita e di salvare la causa della umanità. Solo la carità può darci la pazienza, la forza, l’abilità di operare questa traduzione in termini umani per il bene dei fratelli.</p><p>La carità deve farci attenti fino allo scrupolo, pur con la necessaria semplicità di cuore, nelle opere della nostra professione.</p><p>Procuriamo sempre di vivere nel nostro ambiente con piena partecipazione e con anima cristiana, con spirito perciò di cordiale amicizia verso tutti, che ci sforzeremo di unire a noi e di vincolare fra loro. Questo è grandissimo contributo per la creazione della unità sociale.</p><p>La carità deve far sì che la luce della nostra vita sia tolta dal moggio e riverberi chiarezza piena su quelli che son nella casa<sup><a href="#footnote-338" id="footnote-ref-338">[337]</a></sup>. Solo se la nostra vita rende costante testimonianza a Cristo, noi possiamo sperare di unificare il mondo nel Suo nome.</p><p>Chi ha avuto il dono di un’intelligenza affinata ed operosa, studi per amore di Dio e degli uomini e faccia dono a questi della luce di verità a lui rivelata. Il mondo soffre di una terribile ignoranza delle verità supreme, e soltanto una rinnovata, profonda, persuasiva conoscenza può ridare ad esso, benché sconvolto ed esacerbato, una ragione e la forza di vivere. Anche questa è carità. Chi lavora, anche nel più oscuro, modesto angolo del mondo, offra a questo la sua fatica in ispirito di carità.</p><p>Questo spirito, come una trama sottile, invisibile e pur solidissima, deve collegare le nostre azioni nel mondo, sottraendole alla legge del caso, e quindi dell’indifferenza che toglie slancio e bellezza alla vita, ed al criterio dell’utile egoistico.</p><p>I cristiani hanno un grande lavoro da fare.</p><p>Tutto ciò vuol dire riportare nella interiorità dell’uomo, nelle risorse del suo spirito che Dio aiuta, i problemi della società. È del tutto inutile infatti costruire leggi ed istituzioni, proporre facili formule risolutive, affannarsi in tutto quello che è esterno. Solo l’uomo può, facendosi migliore, rendere pure migliore il suo mondo.</p><h3>Decisioni</h3><p><em>In un articolo, non firmato, apparso in «Studium», XLI, 1945, n. 5, maggio, pp. 113-114 Moro avverte il perdurare di pregiudizi e di sospetti contro il mondo della cultura, ritenuta da molti, anche nella nuova stagione democratica, ancora inerte, borghese ed esclusiva, come già avveniva nel fascismo. Per questo egli sottolinea l’esigenza di un suo profondo rinnovamento, di una sua apertura ai problemi più concreti e attuali e di una maggiore consapevolezza delle complesse ragioni del divenire storico. </em></p><p>Noi sentiamo ripetere, e ripetiamo a nostra volta, senza renderci perfetto conto del valore dell’affermazione, che siamo ad una svolta decisiva della storia, ad un punto cioè nel quale le cose han da cambiare fatalmente indirizzo, mentre non si vede ancora distinta la mèta alla quale si deve giungere. Questa è certamente una situazione imbarazzante, ma ha pure un suo innegabile e insopprimibile fascino come per ogni attesa del nuovo, di una vita più ricca e fervida, più coerente a se stessa, più vicina al suo ideale, più bella e più nostra in una parola. C’è in momenti come questi un fremito ansioso dello spirito umano, un ritrarsi di questo in se stesso e un espandersi, un ritrovare le proprie ragioni e un tener fede ad esse nella prova dell’azione, un pudore guardingo ed una spregiudicatezza impetuosa. Alle svolte della storia non si va soltanto con il coraggio che travolge gli ostacoli ed avvia alla mèta. Si va, se si è uomini coscienti delle complesse ragioni del divenire storico, anche con quella riservatezza che può sembrare qualche volta paura. Ed è invece umanissimo, giustificato timore che qualche cosa essenziale vada perduta di ciò che la vita del passato ci ha tramandato con una consegna solenne di conservare, in quel che ha di sano, la fruttuosa fatica delle generazioni che son passate pel mondo. Ma una svolta di storia è un atto di coraggio, una decisione che ha, come ogni serio aspetto del dramma umano, qualche cosa di eroico. Soltanto questo piegarsi onesto a riconoscere la nuova realtà, soltanto questa purezza lineare che scrolla il peso del privilegio o anche solo dell’abitudine comoda, permettono di tener fede alle consegne vitali della tradizione. La prudenza nel cammino dell’umanità si sostiene a patto che sia accompagnata e, vorremmo dire, purificata da un grande coraggio, da una vigorosa decisione.</p><p>Il mondo intero ed il nostro paese sono ad una svolta di storia. Ciascuno di noi è ad una svolta della sua storia. Noi uomini di cultura dobbiamo decidere qualche cosa che ha un valore immenso non soltanto per noi. Che cosa ha da fare la cultura in questo momento di nuovi orientamenti spirituali e sociali? Ed è chiamata poi a fare qualche cosa?</p><p>La cultura – dobbiamo riconoscerlo – non ha goduto le simpatie del mondo che sta per crollare nella sua più visibile impalcatura esterna (perché un completo rinnovamento è ben più lunga ed ardua fatica). Ma essa, pur messa da parte con scherno ora aperto ora velato, ha, positive o negative, alcune responsabilità che il nuovo mondo che avanza non ha trascurato di rilevare e magari d’ingrandire. Neppure il nuovo mondo infatti ama la cultura; perché ha fretta di fare, dopo tanta attesa, e la cultura è lenta ed inoperosa; perché ama la vita e la cultura, invece, resta estranea ad essa; perché vuole l’uguaglianza e la cultura invece è selezione ed affinamento perenne dello spirito; perché la fa corresponsabile del privilegio del quale essa è stata appesantita o cui, almeno, si è accostata a difesa. Ricade su noi, insomma, la identificazione della causa della cultura con quella della borghesia come classe dirigente ristretta ed esclusiva.</p><p>Riconosciamo che abbiamo una parte di colpa per questo apprezzamento di sfavore che ci mette in istato di accusa. Noi non abbiamo avuto sempre e continuamente coscienza piena di noi, del nostro dovere di purezza, di libertà e di indipendenza. Se c’è incomprensione da parte altrui – e in quanto c’è, è cosa onesta rilevarla – c’è stata e sussiste ancora incomprensione, da parte nostra, di noi stessi e degli altri.</p><p>Ecco perché e su che dobbiamo deciderci in questa svolta di storia, che ci impone, contro noi e, se è necessario, contro gli altri, di ritrovare noi stessi, la nostra purezza, la nostra libertà interiore, la nostra indipendenza da classi e privilegi, la nostra intelligenza limpida che si consuma in se stessa e si appaga e non domanda nulla. In queste cose ritroveremo pure la nostra ragione d’essere oggi, il nostro peso per questo avvenire, in questo avvenire che attendiamo tutti e che solo una tremenda iattura potrebbe far essere senza di noi e contro di noi.</p><p>Perché senza intelligenza non c’è storia, non c’è ordine e razionalità della storia. Il mondo della libertà e della giustizia non può essere contro la cultura, se questa, negandosi, non si pone contro di esso. Non badiamo alle parole che la foga polemica o la fretta ingannatrice della rivoluzione suggeriscono. Sentiamo invece il fermento di intelligenza che, forse a sua insaputa, pervade e vivifica quel mondo che avanza e dà ad esso tanta parte della sua attrattiva. Riconosciamoci su diverse sponde, perché siamo una cosa sola, a patto che siamo tutti liberi e puri, disposti soltanto all’ossequio della verità che è tutto. Questo riconoscimento di eguaglianza, questa prima intesa che toglie una dolorosa frattura nel mondo dell’intelligenza, sono auspicio e principio di pace. Tutto è, ripetiamo, rinnovarsi, per essere liberi e puri, per piegarsi alle esigenze della vita, per essere se stessi e soltanto se stessi.</p><p>Alla cultura noi chiediamo perciò oggi di liberarsi da connivenze con inammissibili privilegi economici e sociali; di liberarsi, prima e più che dalla sostanza di un legame soffocatore, da una <em>forma mentis</em>, da un abito di egoismo chiuso, da uno spirito di ristrettezza e di vano orgoglio, dalla incomprensione verso gli altri che si accompagna alla supervalutazione di noi. Queste son cose assolutamente contrarie alle ragioni profonde della cultura, alla chiarezza delle idee, alla purezza della vita, all’equilibrio, alla finezza, all’amore largo e operoso dell’umanità.</p><p>Una tale liberazione dall’anticultura, che si annida pericolosamente nel mondo stesso della cultura, non può svolgersi altrimenti che affrontando la prova dell’azione. E la professione, lavoro utile all’uomo, ritmo inserito nella vita storica, carità non finta, che mostra la cultura qual è veramente, che la riduce ad essere se stessa.</p><p>La decisione che si attende da noi oggi è di essere schierati con le forze del lavoro, forza accanto ad altre forze. E, naturalmente, con una compiuta presenza a noi stessi, con tutta la nostra intelligenza, con, tutto il vigore pieno di purezza della nostra spiritualità.</p><p>Solo a questo patto noi possiamo ancora ritrovarci e raccoglierci in noi stessi: porci come un ambiente che tende però a negarsi per un compiuto svolgimento in tutti delle sue ragioni di chiarezza, di finezza, di equilibrio; ambiente pacificatore, se altro ve ne fu mai: ambiente di comprensione e di intesa fra tutti. Questo è il grande compito, questo è il grande lavoro della intelligenza.</p><h3>Osservatorio 1</h3><p><em>Moro invita a riscoprire le ragioni essenziali della fede cristiana e a professare, anziché un cristianesimo conservatore e intransigente, un cristianesimo progressista, aperto e disponibile a un corretto dialogo con il mondo laico. L’intervento è pubblicato in «Studium», XLI, 1945, n. 5, maggio, p. 124.</em></p><p>In un articolo pubblicato su «Domenica» del 29 aprile con il titolo: «Che cosa vuole la democrazia cristiana?», Giuseppe Sala<sup><a href="#footnote-339" id="footnote-ref-339">[338]</a></sup> dice cose interessanti e di viva attualità intorno alla posizione delle forze cristiane in questo tormentato momento di storia<sup><a href="#footnote-340" id="footnote-ref-340">[339]</a></sup>. In sostanza l’A. delinea un conflitto tra correnti conservatrici e correnti progressiste, orientate le prime verso la Chiesa, considerata come una istituzione di garanzia dell’ordine costituito, indirizzate le altre verso una concezione dinamica che scorge «nell’insegnamento di Cristo un continuo mordente rivoluzionario in un’ansia di perfettibilità e di rinnovamento». Come conseguenza di queste premesse i rapporti con il mondo del laicismo sono diversi, caratterizzati nel primo caso da intransigenza, intolleranza, incomprensione, nel secondo «da un’ardente curiosità e da una continua “mano tesa” verso le più opposte e lontane sponde».</p><p>Quest’analisi ci sembra acuta ed esatta; essa ci appare, di più, valida oltre il campo strettamente politico al quale il Sala limita immediatamente la sua indagine. E ciò senza far torto, naturalmente, alla innegabile buona fede di tutti coloro che professano arditamente la fede cristiana. Ma certo è che oggi, con la maggiore desiderabile vivezza, è impostato in sede politica ed extra politica, le quali sono, come ognuno vede, strettamente congiunte, il problema del modo di operare nel mondo (in un mondo sconvolto e che nega, in tutto o in parte, la sua anima cristiana) del fermento evangelico. Questo è problema di tatto, di buon gusto, di saggia politica, ma sopratutto di carità. Sta di fatto che ad un mondo incosciente e smarrito il cristianesimo ufficiale deve rivelare questa verità, ignota e presente, del suo naturale cristianesimo. Questa è la forma essenziale di ricupero e la sola possibile in questo momento. Ciò implica un diligente e severo ritrovamento da parte di coloro che professano questa fede augusta delle ragioni profonde ed essenziali del cristianesimo, al di là degli abiti mentali e delle istituzioni sociali che pretesero a volta a volta di essere da quelle ispirati e quasi se ne fecero un monopolio. Ciò implica sopratutto porsi al ritmo celere e ansioso di questo progresso di vita, che è, se pur disconosca se stesso, squisitamente cristiano ed ha nel cristianesimo la sua misura, la sua mèta ultima, la garanzia di quella compostezza e costruttività antidemagogica, le quali altrimenti mancherebbero.</p><p>Una politica della mano tesa<sup><a href="#footnote-341" id="footnote-ref-341">[340]</a></sup> non è rinunzia a se stessi, ma larghezza comprensiva di carità. In questo mondo frantumato avrà la vittoria, chi saprà fare per primo coraggiosamente un passo decisivo verso l’unità. L’unità nella verità. </p><p>(a. m.)</p><p><a id="0"></a> </p><h3>«I frutti del fascismo» di Herbert L. Matthews</h3><p><em>Moro commenta il tentativo di analisi storica del regime fascista compiuto da Herbert Matthews; sottolinea che la mistica totalitaria e pagana ha rappresentato una vera e propria apostasia dal cristianesimo ed è stata uno strumento di diseducazione morale e civile. Riflettendo sul presente, invita a superare ogni meschinità e individualismo per avviare un necessario e profondo rinnovamento delle coscienze. La recensione è pubblicata in «Studium», XLI, 1945, n. 5, maggio, pp. 136-137.</em></p><p>Questo del Matthews<sup><a href="#footnote-342" id="footnote-ref-342">[341]</a></sup> (Herbert L. Matthews, <em>I frutti del fascismo</em>, traduzione dall’inglese di Elena Craveri Croce<sup><a href="#footnote-343" id="footnote-ref-343">[342]</a></sup>, Laterza, <span id="mention-256" class="mention place" about="Bari">Bari</span>, 1945) è un libro scritto con amore<sup><a href="#footnote-344" id="footnote-ref-344">[343]</a></sup>; non con la compiacenza sottile di chi ama se stesso e la propria opera, ma con la generosità di chi s’impegna nella vicenda narrata con un vivissimo sforzo di comprensione e ne vive il dramma, in questo caso di quale terribile gravità, attento a tutto quello di umano che esso pone in gioco. Il libro non ha perciò la fredda obbiettività della storia ed anzi, come è indicato nel titolo e chiaramente confermato nel testo, l’indagine è condotta in modo da accertare i frutti di un sistema politico che ha fatto una lunga prova e mettere in guardia il mondo contro un periodo reale e vicino. Perché «il fascismo italiano se ne andrà, ma il fascismo mondiale, internazionale, le idee, gli ideali e i desideri a cui esso risponde resteranno. Il fascismo sarà un’idra dalle molte teste, e noi democratici di questa generazione non potremo mai deporre le armi» (p. 384). Non è dunque una storia, ma una pacata narrazione di contemporaneo, condotta qualche volta perfino con il carattere brillante dell’informazione giornalistica e animata sempre da un elevato intento morale più precisamente, forse, di educazione o rieducazione politica. Per questa ragione, tra l’altro, gli Italiani faranno bene a leggere questo libro, tutti gli Italiani che hanno bisogno di capire e sopratutto gli uomini di cultura che han bisogno di capire in profondità e non son certo agevolati nel loro compito dalla molta letteratura da strapazzo, goffa o piccante che sia, la quale circola su questi argomenti. Non fosse altro per imparare quella serenità umanissima, che a noi fa così spesso difetto, e costituisce, pensiamo, un grande ostacolo alla nostra rinascita per l’abito di violenza faziosa che determina, per il disdegno del nuovo, per la ricerca estenuante ed inutile di cose particolari e accessorie.</p><p>Poiché il libro se non ha la fredda obbiettività della storia, ha la serenità cordiale del giudizio onesto, disinteressato, senza livore. E ciò lo fa aperto a capire il gioco complicato delle cause, severo solo quando è necessario ed amore di verità lo impone, cauto nell’affermare responsabilità, cordiale, sopratutto, nell’indicare una meta lontana magari, ma accessibile e doverosa. Sguardo, insomma, rivolto al passato, non per farsene schiavi, ma per ritrovare nell’insegnamento amaro un motivo di più per risorgere e creare, davvero, un mondo nuovo.</p><p>Questo non è – sia avvertito subito – un libro di cultura in senso stretto, un’indagine rigorosamente scientifica (la quale del resto non sarebbe per ora possibile o risulterebbe almeno estremamente difficile) intorno alle origini ed allo sviluppo del fenomeno fascista. Ma, sia pure appena accennati, senza completo approfondimento, vi son motivi di spiegazione ed osservazioni penetranti, che son destinati ad interessare gli uomini di cultura. «Voi foste schiavi della Pazzia», dice l’Autore agli Italiani nell’epilogo del libro, ma questa è una tinta forte, che esprime in sintesi il vuoto di un sistema, il quale, senza ragioni di verità che lo sostenessero, ha portato tante e così ingiustificate e dolorose rovine. Ma il fenomeno non è lasciato lì, incompreso ed incomprensibile, come un fatto di pazzia appunto, come un orribile capriccio fatale della storia.</p><p>La storia, anche se in apparenza, soprattutto allo sguardo addolorato della vittima, possa apparire altrimenti, non conosce siffatti capricci. Essa è piuttosto un fenomeno di ben accertate responsabilità personali ed in questo senso, assolutamente continua, motivata, razionale. Il fascismo ha le sue origini ben definite e trova le sue cause determinanti non solo nella rapace, irrispettosa avidità di potere e di potenza di alcuni che lo produssero più immediatamente, ma nel generale disordine, nell’inerzia di molti, nell’ingenua e cieca buona fede di alcuni, nel disagio del tormentatissimo dopoguerra, nell’attivismo irrazionale del nazionalismo, nella deficienza costruttiva delle correnti di sinistra, nella straordinaria carenza di autorità dello stato liberale e, per ignavia, liberticida.</p><p>È da notare che l’Autore esclude una derivazione netta di carattere capitalistico, anche se il capitalismo e gli interessi terrieri della pianura padana appoggiarono il movimento e non si fecero scrupolo di servirsene. Egli ricollega piuttosto il fenomeno ad una reazione, che a noi pare determinata da irrequietezza spirituale e avente mire più politiche che economico-sociali, della piccola borghesia, di quella borghesia mediocre il cui spirito antieroico fu bersaglio costante dei lazzi fascisti, ma il cui abito di goffaggine, di retorica magniloquente, di grettezza spirituale, di anticultura il fascismo portò con sé irrimediabilmente.</p><p>Del resto l’accenno su riportato alla vastità mondiale del fenomeno, il quale caratterizza un’epoca e un’intera esperienza umana, esclude che ci si possa cristallizzare in un’indagine minuta e presuntuosa delle derivazioni italiane. Meglio è accertare stati d’animo, deficienze del carattere e del pensiero, caratteristiche irrequietezze e viltà (le quali sono stranamente una cosa sola) del nostro tempo. Di questo tempo tormentato e malato che, per aver perduto l’uomo e cioè la solida, impegnativa realtà di quello che è umano, va in cerca di miti e se ne lascia abbagliare ed accetta un’oppressione, purché sostenuta in modo brillante e con una patina di eroismo, e si piega al decadimento della dignità, se ne deriva e finché ne deriva un qualche vantaggio di ordine materiale, o anche solo tranquillità e silenzio intorno a ciò che ciascuno ama. E l’Italia – avverte l’Autore – è paese estremamente individualista. Del resto – egli pure afferma – il mondo fu stolto e non volle e non ebbe la forza di capire e di reagire.</p><p>Queste cose si fanno più chiare, quando il Matthews ci conduce per i difficili sentieri delle dottrine fasciste e ne svela la sostanziale vuotezza e le continue contraddizioni. Intorno ai postulati dottrinali del fascismo ci basta citare questi rilievi dell’Autore: «...Qui vediamo la “nazione” assoluta, che assorbe tutto, trovare la sua “realizzazione integrale” nello stato fascista... Qui ci avviciniamo anche a quel concetto filosofico del quale la più celebre espressione è nella frase che apre il vangelo di S. Giovanni: – E la parola era Dio –» (p. 220).</p><p>«...Una volta conferiti allo stato questi attributi divini, si arriva al totalitarismo» (p. 221). «...Per i fascisti la moralità è concepibile soltanto nello stato e per lo stato. La moralità si identifica con il patriottismo. Ogni cosa dovrebbe essere fatta per lo stato; e così, è <em>ipso facto</em> buona, ed i mezzi non entrano in considerazione».</p><p>Per il Matthews il fascismo si procacciò quello che il Mosca<sup><a href="#footnote-345" id="footnote-ref-345">[344]</a></sup> chiama una formula politica, contenente una vasta quantità di illusioni, ed una parte importante delle illusioni è chiamata lo stato. «...Il cittadino ha doveri verso lo stato, non “diritti inalienabili” o naturali. La sua volontà, se “legittima”, coincide con quella dello stato, che è assoluta, ed opera per mezzo della legge e della forza» (p. 226).</p><p>«Si chiede all’individuo di cedere la propria libertà allo stato, ma, in realtà, esso scopre di averla ceduta a un piccolo gruppo di funzionari di partito, i quali non sono santi né puri patrioti, ma esseri umani come lui. Se il fascismo... e gli altri sistemi totalitari potessero contare su classi dominanti di santi e di patrioti, i sistemi funzionerebbero senza dubbio in modo ideale, ma così non può essere. Il fascismo non vince la perpetua debolezza, che i teologi chiamano “peccato originale”» (p. 227).</p><p>Richiamiamo l’attenzione dei lettori su questa notevole variazione del Matthews. Insomma l’ideologia è dello stato totalitario, dello Stato-Dio; la prassi politica è di una dittatura che si fa schermo di questo mito, insomma una volgare sopraffazione da uomo ad uomo. Secondo quanto è dato vedere, l’Autore sembrerebbe incline ad interpretare il fenomeno piuttosto sotto quest’ultimo angolo visuale, e tutto lo svolgimento della trattazione pare confermare questa tesi. A nostro modesto avviso, questo non è invece il punto di vista giusto. Non conta tanto sapere che il fascismo è una dittatura feroce, perché altre dittature ha conosciuto e superato il divenire storico. Conta piuttosto che questa dittatura si sia mascherata e circondata di mistero, che si sia assunto il compito di operare una rivelazione dell’assoluto e di offrire, con esclusivismo esasperante, un criterio di orientamento morale con pretesa di dominio assoluto sull’uomo. Se è vero che questo aspetto ideologico fu sempre in Italia contenuto dal buon senso e dalla resistenza passiva di un ambiente di alta civiltà, è pur vero che è questo l’aspetto più repellente del fenomeno totalitario nel mondo, il significato del suo incidere negativo nella nostra civiltà cristiana. Se è grande il danno che una dittatura, quale che sia, produce, è più grande ancora il frutto amaro di diseducazione morale e di deviazione da una retta intuizione del mondo, che determina una mistica totalitaria comunque intesa. In questo punto è – noi crediamo – la pietra di paragone della capacità dell’esperienza comunista ad inserirsi, non tanto nelle forme tradizionali della democrazia, quanto piuttosto nel fermento spirituale e cioè nell’umanesimo comprensivo dell’occidente.</p><p>* * *</p><p>Fermiamoci un momento sulle parole che, a conclusione della sua opera, il Matthews rivolge agli Italiani. «Io vi offro perciò quest’opera, come uno specchio in cui voi possiate vedere quel che siete stati per vent’anni agli occhi di uno straniero che vi ama ed ammira e che, essendovi amico, si assume il diritto di critica che hanno gli amici. Per due decenni... voi foste schiavi della Pazzia. Quelle catene sono ora state spezzate, ed a tutti voi, come a tutti noi nel mondo, una nuova era offre l’eterna scelta fra libertà e nuove catene» (pp. 396-397).</p><p>Questo è ciò che più conta veramente: guardare all’avvenire. Perché il nostro mondo è così scuro, così malato d’irrazionalismo, così disperato ed agitato, così impedito dalla debolezza, che il nostro solo vantaggio è, di fronte al passato, di avere aperto gli occhi per un momento alla luce e di aver visto la bruttura e l’inumanità del nostro mondo, che tutti noi, in qualche modo ed in qualche misura, abbiamo contribuito e far essere così com’è stato. Di più noi cerchiamo. Non sapremmo ora come apprezzare quest’attesa ansiosa ch’è in noi e che esprime certamente volontà di rinnovarsi e di ritrovarsi, perché essa, mentre è un segno di vita del quale dobbiamo rallegrarci, è poi tale, per il nostro disorientamento, che ci avvicina ancora una volta all’abisso.</p><p>E il nostro dovere è di andare innanzi e di impedire i vincoli di nuove catene, quale che sia il sorridente allettamento con il quale esse ci vengano offerte. Noi non guardiamo ora agli sviluppi propriamente politici, anche se la nostra situazione assomiglia paurosamente agli anni dell’altro dopoguerra, anche se quel che è avvenuto allora, deve farci accorti ad usare tutta la comprensione, tutta la misura, tutta l’umanità di cui siamo capaci, per stabilire una reciproca fiducia, lasciare integri i valori comunemente accolti della nostra tradizione e far fare insieme alla storia il suo cammino.</p><p>Più importa però aver presente che quello da cui fummo, e così a lungo, sopraffatti, fu un fenomeno di debolezza morale, d’indifferenza meschina, di esasperato individualismo. Sicché le vie per risorgere, per quel rinnovamento totale e interiore che renda spedito e coraggioso il nostro cammino nella nuova storia piena d’insidie, passano per la nostra coscienza e tendono a promuovere un nuovo fervore dello spirito. Si tratta di trovare una sostanziosa, e non mitica e finta, ragione di vivere; di avere coraggio, di guardare a se stessi ed agli altri; di lasciare il proprio angolo chiuso per un più vasto mondo in una umana e libera esperienza sociale, affatto simile all’immolazione dell’uomo in favore dello stato-Dio. Si tratta di far correre cioè parallele alle forze politiche quelle extrapolitiche e di ispirare a queste le prime.</p><p>Se il fascismo fu in fondo un’apostasia dal cristianesimo, dal suo spirito di umanità, di libertà, di giustizia, è urgente che questo operi, per indicare davvero le vie dell’avvenire.</p><p>(a. m.)</p><h3>Osservatorio 4</h3><p><em>In un intervento pubblicato in «Studium», XLI, 1945, n. 5, maggio, p. 144 Moro, all'indomani del 25 aprile e della liberazione dell’Italia settentrionale dal nazifascismo, sottolinea la necessità di un ideale incontro del vento del Nord e di quello del Sud, cioè di un’autentica riunificazione civile e politica del paese.</em></p><p>In questi giorni l’Italia affronta, non sapremmo dire con quanta coscienza, il grave problema della sua ricostituita unità. Vento del Nord e vento del Sud s’incontrano; incontro, fuori di metafora, se non di due mentalità rigidamente cristallizzate come per una fatalità ambientale e storica, certamente di due diverse esperienze. Qui non c’è luogo né per lodi né per biasimi; si tratta di un fatto semplice ed incontrovertibile. Ci sono degli italiani i quali hanno vissuto per più di un anno la iniziale e grezza e faticosa esperienza democratica di un paese che è stato per venti anni sotto la dittatura ed esce stremato nelle risorse economiche e spirituali, dalla guerra. Ci sono degli italiani che hanno cercato un indirizzo unitario nella comune libertà ed hanno sperimentato che cosa terribilmente difficile sia questa. In conclusione c’è in essi una sfiducia che si risolve in prudenza e qualche volta in stanchezza. Questo è il tono dominante della esperienza meridionale.</p><p>Vi sono poi altri Italiani, i quali escono da una lotta sorretta dalle risorse della generosità e della fede, da una lotta spontanea promotrice di unità e quotidianamente nutrita dall’ansia dell’agire e dalla fiducia nell’agire. Per essi la vita è ancora una cosa che si può dominare ed indirizzare. Esperienza, questa del nord, di freschezza, di giovinezza, di fiducia, di fretta, d’inesperienza.</p><p>Non bisogna meravigliarsi, se le cose stanno a questo modo. Si tratta soltanto di far compiere, al più presto, il raccordo di questi due mondi; bisogna pareggiare le mentalità che le due diverse esperienze hanno creato. La dura realtà farà certo questo lavoro per suo conto; ma la nostra opera intelligente può contribuire ad affrettare la soluzione della crisi, evitando, sopratutto, che si tratti di un conguaglio quale che sia, cosa mediocre che riduce il pareggiamento al termine peggiore. Invece le due mentalità si debbono integrare e correggere, offrendo l’una all’altra quel che ha di migliore e più vero. Gli Italiani tutti hanno bisogno oggi di credere nella vita, di ritrovare una fiducia elementare nelle proprie forze e possibilità, di non cedere alla tentazione dell’inerzia e della inutilità di ogni lavoro per la esasperante e insuperabile monotonia della vita.</p><p>Ma hanno pur bisogno di prudenza, di esatta valutazione della realtà per non dover cedere al primo ostacolo che si pari dinanzi, di misura, di tatto. Hanno bisogno sopratutto di riconoscere umilmente i limiti del loro essere parte, e non sempre con funzione decisiva, in un grande gioco di interessi e di aspirazioni che si estende quanto il mondo. Perciò le esperienze delle due parti d’Italia possono, incontrandosi, giovare all’Italia una.						(<em>a. m.</em>)</p><h3>Prospettive</h3><p><em>Moro, commentando l’esito del convegno dell’Azione cattolica, celebrato a Roma dal 24 al 28 aprile 1945 presso il Pontificio ateneo lateranense, chiarisce i compiti e le risorse dell’associazione nella nuova fase storica, difendendo l’importanza e l’efficacia della sua missione. L’articolo è pubblicato in «Bollettino di Studium», XI, 1945, n. 5, maggio, p. 1.</em></p><p>Il convegno generale dei dirigenti diocesani di Azione Cattolica, tenutosi a Roma di recente, è un avvenimento di eccezionale importanza nella vita della organizzazione e, se non erriamo, in quella pure del nostro paese. Noi non amiamo fare della rettorica laudatrice, né siamo di quelli che vedono le cose andar sempre bene, sempre meglio. Rettorica ed ottimismo ad oltranza hanno fatto troppo male all’Italia, perché non abbiamo, in questo momento sopratutto, da stare bene in guardia, per non subirne il facile allettamento. Diciamo che si è trattato di una cosa importante, perché questa adunanza è stata numerosa, seria, abbastanza cosciente della sostanza del lavoro che essa era chiamata a svolgere. Non son mancate delle lacune, particolarmente la scarsa reattività dell’assemblea, che il più delle volte ha disciplinatamente accolto, vorremmo dire, con una curiosità ansiosa che non lasciava tempo alla critica, le idee che i diversi relatori, su temi veramente suggestivi, andavano illustrando. Questo è segno certamente d’incompiuta preparazione ad affrontare, in questa svolta decisiva nella vita dell’organizzazione, i problemi sociali che le vicende del recente passato avevano costretto a mettere o quasi da parte. Ma c’era pure in questa rozzezza degli ingegni, che non riuscivano a muoversi agili nei nuovi temi, un tal desiderio di sapere e di fare, un tale contenuto entusiasmo, una fiducia nella verità posseduta e nella sua capacità di attrazione, che dal Convegno non si poteva uscire, senza la convinzione che l’Azione Cattolica è una forza viva, oseremmo dire, la più viva del nostro Paese oggi. Una causa che promuove le dedizioni di cui questi uomini apparivano, senza ostentazione, capaci, è una buona causa. Il vincolo, non formale, di organizzazione, operando per decenni di intensa vita, ha creato una unità compatta, la sola vera unità, fatta di cordialità, di amicizia, di disinteresse, nel nostro paese.</p><p>Ripetiamo. Diciamo queste cose, senza voler fare della rettorica e con grande timore che altri possa crederlo. No. Queste cose sono vere, com’è vera la bontà, che ancora esiste nel mondo, malgrado tutto l’odio, tutta l’esasperazione, tutta la miseria morale di questo momento. Queste cose sono vere, anche se c’è ancora tanto da mutare, da perfezionare, da potenziare.</p><p>Molto lavoro, insomma, è stato fatto del quale si raccolgono ora i frutti. Molto lavoro ancora resta da fare.</p><p>Perché dunque c’è una strada tanto lunga ancora dinanzi a noi, questo Convegno ha assunto il valore di una necessaria definizione programmatica, di una opportuna adeguazione dei nostri schemi organizzativi ed ideologici. La situazione è tanto radicalmente mutata da quando sono stati approvati gli ultimi Statuti, ancora in vigore, dell’Azione Cattolica, che questa revisione delle direttive di lavoro si imponeva. Basta guardare ad alcuni dei temi trattati, vita politica, ad esempio, e vita sindacale, per aver chiari i nuovi interessi e i nuovi orientamenti.</p><p>L’Azione Cattolica si affaccia alla vita; senza l’impaccio di infingimenti penosi per gente abituata alla lealtà, essa respira in un aere più vasto. E nuova linfa, in corrispondenza, percorre questo organismo, per renderlo pronto al nuovo lavoro.</p><p>L’Azione Cattolica, potenziamento e approfondimento di vita religiosa, poiché la religione investe ed ispira tutta la vita, è una forza sociale. Non politica certamente, ma certamente sociale. Non politica, né direttamente, né indirettamente, né apertamente, né nascostamente. Non politica perché essa non intende occuparsi di questioni contingenti, ma vuole riservarsi di esprimere nel modo più efficace l’opinione dei cattolici in merito ai grandi problemi morali e sociali, con i quali la politica quotidianamente interferisce. Ma proprio a questo compito l’Azione Cattolica non può rinunziare, perché cosciente che esso non può essere assolto altrimenti che con quella autorevolezza che deriva dalla diretta dipendenza della gerarchia, con quella purezza e superiorità che scaturisce dalla differenziazione effettiva da particolari e parziali correnti politiche.</p><p>Proprio questa intima e vissuta religiosità, che si traduce in impulso di azione sociale, può fare quest’ultima tanto disinteressata, tanto nobile, tanto pura, quanto un popolo piagato da infinite miserie, e senza più alcuna fiducia, può desiderarla. Soltanto un’azione così ispirata, così lontana da conflitti e interessi, può rendere testimonianza della carità di Gesù Cristo e della Sua Chiesa. Soltanto una forza sociale, ch’è immedesimata con la Chiesa, madre comune, può esprimere non le aspirazioni di una parte degli italiani, ma le aspirazioni cristiane e cattoliche degli italiani tutti.</p><p>Basterebbe quest’ultimo rilievo per mettere in luce la funzione insostituibile dell’Azione Cattolica, la sua attualità, la sua posizione ben definita tra le altre forze sociali. Né c’è bisogno di osservare che la particolare natura di questa azione deve contribuire a potenziarla al massimo, perché essa non si rivolge al contingente, ma all’eterno.</p><p>Sarebbe troppo ardua impresa raccogliere ora i motivi d’impegno che sono risultati nettamente delineati nel Convegno. Ci limitiamo a citare: indissolubilità della famiglia, libertà responsabile della scuola, garanzia di moralità nello spettacolo, funzione informativa e formativa della stampa, dovere di presenza attiva nella vita politica e sindacale, inderogabile e improrogabile esigenza di carità, attenzione amorosa da rivolgere ad una fanciullezza purtroppo precocemente traviata.</p><p>Sono queste altrettante responsabilità che c’incombono; precise direttive di azione. I cui limiti ed indirizzi ha indicato con eloquente chiarezza il discorso del S. Padre<sup><a href="#footnote-346" id="footnote-ref-346">[345]</a></sup>, e la lettera che Egli ha inviato all’apertura del Convegno<sup><a href="#footnote-347" id="footnote-ref-347">[346]</a></sup>.</p><p>Condizione per questa presenza attiva dell’Azione Cattolica è la sua intima vitalità, la saldezza, non pesante e non formale, del suo vincolo organizzativo, soprattutto la sua compatta eppur differenziata unità. Su questo punto sopratutto occorre battere, perché ci sembra che esso non sia ancora abbastanza sentito. Certo questo Convegno, che riprende dopo lunghi e tristi anni la consuetudine delle adunanze comuni, è un esperimento felice. Ma è un primo passo soltanto, al quale molti altri debbono seguire e non solo in sede nazionale. Per capire ed aiutare efficacemente gli altri, dobbiamo capirci ed aiutarci fra noi.</p><p>Vi son problemi che non si risolvono da soli. Basti accennare a quello della moralità. Come vi sono problemi che non si risolvono senza specializzazione. Basti accennare a quello della cultura. Ciò vuol dire che l’unità nell’Azione Cattolica non è massiccia, ma differenziata e viva. Ciò vuol dire che essa è fondata su attribuzioni ben precise di responsabilità, le quali però si debbono sostenere in comune, capendosi e volendosi bene.</p><p>I Laureati cattolici sono impegnati a promuovere questa unità.</p><p>Il Convegno particolare dei Laureati si è svolto, normalmente, in tono minore e con scarsa partecipazione. Molti laureati erano impegnati come dirigenti nelle adunanze particolari dei rami e noi ci siamo adattati volentieri a quest’assenza per amore della collaborazione tra noi, che riteniamo essenziale. Ma forse le ragioni della scarsa partecipazione e dello scarso entusiasmo non son tutte qui. Il Movimento Laureati attraversa una crisi che può, in un certo senso, farci onore, poiché dipende in gran parte dal fatto che i laureati son richiesti per funzioni direttive in molti ambienti. Ma non possiamo non ricordare a questi amici che ci vogliono bene da lontano che la loro capacità ad assolvere questi compiti dipende dall’assiduo lavoro di formazione svolto nel cerchio della nostra calda amicizia. Estraniarsi da questa, vuol dire un poco inaridirsi. E nella vita dello spirito non si può vivere certamente di rendita.</p><p>Per questa ragione concludiamo questa rapida rassegna con un invito cordiale a ritrovarci e a lavorare insieme.</p><p><span id="mention-119" class="mention person" about="AldoMoro">Aldo Moro</span></p><h3>Cultura e professione nel rinnovamento spirituale e sociale d’Italia</h3><p> </p><p><em>Nel corso delle riunioni particolari dei Laureati cattolici tenute al Convegno generale dell’Azione cattolica, celebrato a Roma dal 24 al 28 aprile 1945, Moro tiene una relazione nella quale difende la cultura dalle critiche ricevute durante il fascismo, che perdurano anche nella ripresa democratica, e invita quella cattolica a vincere l’isolamento intellettuale e a mettersi in contatto con il mondo delle professioni, proponendo un nuovo umanesimo cristiano. Il testo è pubblicato in «Bollettino di Studium», XI, 1945, n. 5, maggio, p. 2. Una sintesi redazionale, che elenca solo i punti chiave dell’intervento, compare anche in «Bollettino ufficiale dell’Azione cattolica italiana», XXI, 1945, n. 5-9, pp. 106-107. </em></p><p>Nell’uomo di cultura sorgon facilmente oggi tentazioni di scoraggiamento dinanzi ad episodi dolorosamente significativi: la cultura impoverita e dispersa, professionisti che non possono restar fedeli alla loro vocazione intellettuale, inflazione di titoli di studio che aumenta sempre più la scissione tra titolo e competenza, ecc. Ma insieme si vede che anche in Italia la cultura riemerge con una sua coscienza di responsabilità nel campo sociale e si sente che essa ha ancora una parola da dire, un compito da assolvere.</p><p>Oggi come ieri la cultura è stata oggetto di critiche da parte di coloro che guidano le forze sociali. Durante i venti anni di degradazione fascista, la più viva resistenza all’abbassamento dei valori umani era quella offerta dalla cultura, perciò le ostilità del fascismo... Ma ancor oggi essa è sotto accusa, e non solo in alcuni suoi settori, ma tutto il mondo della cultura viene respinto in blocco: sembra che vi sia incompatibilità tra il mondo del pensiero e quello dell’azione, tanto è vero che vi è un mondo che ama classificarsi dell’<em>anticultura</em> e che lancia le sue accuse al mondo chiuso e borghese della cultura.</p><p>Se queste fratture sono gravi perché segno della crisi che la cultura attraversa, d’altra parte sono un indice della direzione da prendere per superare questa crisi: bisogna stabilire un accordo tra cultura e azione, tra il mondo culturale e il mondo popolare.</p><p>Il nostro esame di coscienza deve esser tanto severo e retto da farci stabilire quali sono le nostre colpe e darci insieme le energie necessarie per superare questa crisi.</p><p>Si accusa la nostra cultura di esser borghese nel senso peggiore della parola, di esser cioè una lustra che copre un complesso ordine di privilegi economici e sociali. Qui deve essere la nostra battaglia: il nostro avvenire dipende dal saperci noi liberare dal peso di privilegi ingiusti che tendono ad appartare il mondo della cultura non in virtù della sua funzione, ma in virtù dei suoi privilegi. D’altra parte la classe colta sente di dover restare una élite, altrimenti dovrebbe rinunciare alle sue profonde ragioni di essere: la difesa della libertà interiore.</p><p>È necessario coraggio. La cultura ha funzioni altissime, a patto che non si leghi a privilegi di carattere economico e sociale; a patto di restare una classe che si assuma il gravoso compito di dirigere, e intanto abbia tanta generosità da sapersi trasfondere in tutte le classi, da mettersi a servizio della società; a patto che abbia tanta facoltà di penetrazione da parlare un linguaggio che tutti possano capire per educare tutti al senso dei valori dello spirito; a patto che voglia non più appartarsi, ma vivere nel mondo, venire a contatto con tutti.</p><p>Strumento di questo contatto è la professione: se nella professione qualche cosa della cultura “pura” si perde per mettersi al servizio dell’uomo, ecco che in questa sua immediata funzionalità la cultura – che diventa carità, trasformandosi in azione – ritrova il suo essenziale significato di libertà spirituale. L’uomo di cultura diventa pienamente uomo quando, nella professione, lavora con gli altri uomini e per gli altri uomini e con l’impeto della carità rompe la torre d’avorio dell’isolamento intellettuale nella prova mortificante dell’azione, nella quale però egli scopre la riprova della vivezza e della funzionalità sociale della cultura.</p><p>Primo problema sociale è trovare il punto d’incontro tra uomo e uomo, e la professione è massimo <em>strumento di incontro</em>. Noi siamo spesso legati a uno schema formale di democrazia, la facciamo consistere negli istituti e nelle forme, mentre la vera democrazia non è che un’atmosfera di fiducia nei valori umani. La professione può appunto creare questa atmosfera, poiché è veicolo stupendo di insegnamento, mezzo creativo di opinione pubblica, <em>strumento di unità</em>, appunto per il fondo culturale che la anima.</p><p>Non si risolvono conflitti sociali senza strumenti di mediazione. Il primo è senza dubbio la Chiesa, ma, poi, grande <em>strumento di mediazione</em> è la professione, che non è capitalismo o proletariato, ma solo lavoro.</p><p>Nel problema della giustizia sociale è evidente la funzione mediatrice della professione poiché non si tratta solo di un problema di distribuzione di ricchezze, è necessaria un’anima che trascenda l’economia, e chi può infonderla, se non la professione, che è il lavoro contento di se stesso?</p><p>Non solo di giustizia sociale, il mondo ha bisogno, ma anche di <em>giustizia politica</em>, di responsabilità personali nel governo, ecc. Solo la classe colta può dare alle altre la capacità di autogoverno, purché sia una classe non gelosa del suo privilegio di governo, una <em>élite</em> che dona le sue arti e che tende a distruggersi, un mondo disposto ad aprirsi e a donarsi.</p><p>Noi vogliamo creare un <em>umanesimo cristiano</em>, cioè vincere le mitologie che sono la parte più pericolosa della retorica di cui abbiamo vissuto e continuiamo a vivere. «Nazionalismo», «imperialismo», «collettivismo»: parole che dimenticano l’uomo. La mitologia non può esser vinta che dall’intelligenza, e all’intelligenza chiederemo anche che insegni la libertà dello spirito, il disdegno delle formule e della retorica, l’amore e la ricerca dell’essenziale, perché solo la ricerca che ha qualche cosa della santità, che ha tanta luce di verità, può vincere la battaglia contro l’inganno della parola che nasconde il pensiero.</p><p>La nostra opera di cattolici deve rivalutare tutto quello che può costituire un fondo comune d’intesa fra gli uomini. Per questo dobbiamo mettere i valori culturali in primo piano. Noi siamo abituati a mettere in primo piano i problemi della fede o della santità, al di fuori del pensiero che ne è lo strumento. E invece, in queste nostre riunioni di intellettuali cattolici, l’accento va posto sull’intelligenza, perché tradiamo la nostra vocazione ogni volta che abbandoniamo la nostra cattolicità di intelligenza. Il fermento che agita ogni movimento sociale – anche i movimenti dell’“anticultura” – è sempre un pensiero, ma il pensiero deve riportare grandi vittorie su se stesso prima che possa riportare le masse alla verità. Sentiamo con spavento le responsabilità affidate a noi uomini di cultura e anche le nostre deficienze.</p><p>Siamo più pensosi della nostra cultura cristiana, che vuol dire più pensosi delle sorti dell’umanità.</p><h3>Democrazia e vita morale</h3><p><em>Tracciando un bilancio, poco soddisfacente, dei mesi trascorsi dal crollo del fascismo, Moro ricorda che la democrazia non è un mero procedimento formale ma esige da tutti responsabilità, collaborazione e spirito civico. L’articolo compare in «La Rassegna», III, 1945, n. 24, 11 giugno, p. 2. </em></p><p>Dopo più di un anno e mezzo di esperienza democratica in Italia, si può fare un bilancio dei risultati conseguiti e domandarsi, perché mai gli avvenimenti abbiano avuto da noi, contrariamente alle nostre, oh quanto ingenue speranze, un andamento poco soddisfacente.</p><p>Proporsi il problema, è indispensabile sia per amore di verità, il quale deve essere nei cristiani quanto mai vivo, sia per non correre il pericolo di negare, guardando all’attuazione incompiuta e infelice, la sostanza umana e quindi l’eterna verità della democrazia.</p><p>Infatti tra i gravi pericoli, di fronte ai quali si trova il nostro paese, è proprio questa serpeggiante, accennata più che detta, svalutazione, là dove invece si dovrebbe semplicemente e coraggiosamente farsi attenti alla povertà delle nostre realizzazioni, avvisarne le cause, e provvedere in modo opportuno con intransigenza. Tanto più perché questa diffusa sfiducia e questa larvata condanna degli istituti democratici si accompagnano all’idea di una nuova dittatura inevitabile (magari fondata questa idea su argomentazioni teoriche intorno agli sviluppi naturali dei governi di popolo) e diffondono perciò stati d’animo di stanchezza e di sfiducia, diminuendo le resistenze contro il pericolo reale e divino.</p><p>Vero è che noi abbiamo inteso la democrazia in modo paurosamente esterno, senza, in generale, neppure avvertire i gravissimi problemi di vita morale, gli impegni intimi, personalissimi che essa proponeva a noi, mentre eravamo intenti alla difficile opera. Intanto, per cominciare, ci siamo fissati ad una concezione tutta formale e abbiamo subito concluso che la nostra esperienza italiana, senza elezioni, senza parlamento, senza stampa veramente libera, con la democrazia tradizionale, fornita necessariamente di quegli istituti, non aveva niente a che fare.</p><p>Ed abbiamo lasciato andare le cose per il loro verso, sentendoci impotenti ad incidere comunque in modo sensibile nel corso degli avvenimenti.</p><p>Abbiamo scambiato così la forma, e sia pure una forma tradizionale ed autorevolissima, con la sostanza delle cose. Ci siamo preclusa la strada ad intendere il nucleo del problema che era in nostro potere impostare e risolvere, pur in tanta povertà di istituti democratici, e che noi non abbiamo neppure sfiorato. In fondo l’essenza della democrazia è un fatto di reciproca fiducia e di reciproco rispetto, un’assunzione coraggiosa di responsabilità, un esercizio intransigente e diritto dei poteri che la dignità umana conferisce naturalmente.</p><p>Noi non abbiamo pensato a queste cose; non ne abbiamo avuto il coraggio. Dove le circostanze più ci impegnavano e meglio ci rendevano possibile di intendere questo fondo morale ed umano dell’esperienza politica, noi ci siamo limitati a lamentare che non ci fossero offerti belli e pronti per l’uso gli istituti tipici della libertà sociale. Quasi che essi valgano a qualche cosa, senza che quel fondo umanissimo sia tutto posto in luce e svolto secondo le sue possibilità.</p><p>Ecco, proprio questo strano tempo di transizione e di preparazione, di rimorsi e di attese, di esami severi di coscienza e di severi propositi di azione, è stato sprecato senza capire. Se in ogni circostanza quella predisposizione morale, di cui si diceva, è indispensabile per costruire e far funzionare una vera democrazia, tanto più lo è ora, mentre le strutture formali son tutte da fare e non si possono fare per ora, mentre è in gioco – e ce ne accorgiamo bene – la stessa idea democratica, che noi pure potremmo magnificamente servire, compensando quel tanto che manca di istituti politici e giuridici con una onesta sensibilità morale, mediante la instaurazione di quei solidi legami spirituali, di quella seria educazione umana, di quella effettiva e comprensiva collaborazione, le quali cose tutte attuano, se non la forma, certamente la sostanza della democrazia.</p><p>La ragione del nostro fallimento è appunto nell’essere mancate queste risorse, nell’essere restato e nell’essersi fatto anzi più grave e visibile il disordine delle coscienze, nell’essere venuto meno quell’impegno di rinnovamento, sul quale noi avevamo contato, illudendoci, purtroppo, che si trattasse di cosa facile. Non è un completo fallimento, dunque: esso non ha, soprattutto, niente di definitivo. Impegna noi e la nostra povera democrazia disordinata e incosciente, non la limpida verità, cristiana ed umana, della democrazia come realtà di fiducia, di accordo spontaneo, di collaborazione, di estensione in concreto degli attributi della dignità umana.</p><p>Abbiamo molte colpe, dunque, ma insieme molte possibilità. Cominciamo con il riconoscere la verità eterna della democrazia, a vederla, non nella forma appunto, ch’è accessoria, ma nella sostanza, come un anelito perenne dell’umanità il quale si identifica con l’attesa ansiosa e continua di una più alta rivelazione della vita, di una vita più buona. Poniamo allora questa dura e, riconosciamolo, sconcertante esperienza politica che viviamo, al ritmo di quella nostra personale ricerca di verità e di bontà. Facciamone, benché possa apparire difficile e di dubbio risultato, una cosa sola. Acconciamoci a dichiarare il fallimento della democrazia, solo quando siamo pronti a dichiarare esaurita in una sconfitta la nostra vita morale. Cioè mai. E nutriamo il nostro arido e stanco interesse per il bene comune, per le cose dei nostri fratelli, dello stesso amore e della stessa fiducia che ci sorreggono nello sforzo arduo del nostro perfezionamento morale.</p><p>Mr.</p><h3>Paura di essere uomini</h3><p><em>Moro riflette sul malessere delle nuove generazioni e indica l’urgenza di ridestare nei giovani l’ambizione verso più impegnativi traguardi in un articolo pubblicato in «Ricerca», I, 1945, n. 4, 15 giugno, p. 1. </em></p><p>Oggi avere vent’anni, non vuol dire per tutti esser giovani, e cioè ansiosi, fiduciosi, pronti. Questa guerra ha scavato in profondità nelle anime ed ha lasciato solchi che non potranno essere facilmente ed immediatamente cancellati. Noi non crediamo si tratti di un male irreparabile; anzi sentiamo che la giovinezza ha tali risorse, che le consentono, anche dopo la tempesta, di ritrovarsi e di avanzare. Ma questa rinascita attesa e desiderata non si compie se quelli che si interessano dei giovani ed i giovani stessi non siano coscienti di questa dura realtà, che la guerra ha sperperato la vita e compromesso la giovinezza del mondo. Accanto a coloro che non son più con noi, il cui sorriso, come per una bella promessa, non allieta più la nostra vita, vi sono altri, i superstiti, che non sanno più sorridere e non ardiscono immaginare ideali. Son quelli che hanno visto da vicino e vissuto, forse, come attori gli spettacoli della morte inflitta dall’uomo all’uomo, senza odio, come per una fatalità; son quelli che hanno compiuto in questo tempo di incertezze e di equivoci angosciosi il difficile transito dalla fanciullezza serena ed incosciente alla giovinezza con i suoi problemi. Gli uni e gli altri hanno visto, con più o meno sorpresa, con più o meno smarrimento, cambiare in questo frattempo il criterio di misura del valore delle azioni. Non dobbiamo sottovalutare la gravità di questa crisi, che colpisce appunto i migliori, coloro che, accettando la differenza tra bene e male e l’impegno che essa comporta, sono stati ingannati. Non si può certo addebitare loro questo smarrimento dei valori; non si può fare un demerito di aver creduto.</p><p>Ebbene, oggi la conseguenza è questa ed una conseguenza crudele; essi non hanno più fiducia, non son disposti a credere, non pensano che esista una differenza sostanziale ed eterna tra bene e male. Ciò vuol dire non essere uomini e, sopratutto, non essere giovani, cioè pienamente e veramente uomini. E dovunque e comunque si presenti allettatore (e come può non presentarsi, se quello che è umano, benché compresso e soffocato, non può morire?) l’impulso della vita, e cioè della fiducia, dell’impegno, del lavoro, questi giovani senza giovinezza si fermano smarriti come dinanzi ad una tentazione cattiva da vincere.</p><p>Non è, io credo, inerzia; non è neppure incoscienza dei grandi problemi dell’esistenza. È qualche cosa di più nobile e degno di amorosa attenzione. È paura di essere uomini, perché umanità è coscienza, è discriminazione, è dedizione. Tutte cose che impegnano nel profondo la vita e preparano e recano già con sé il dolore. Possiamo stupirci che dopo tanta sofferenza si tema il dolore e tutto ciò che lo produce, il coraggio, perciò, delle decisioni, la presenza a se stessi, la scelta responsabile della propria via nel mondo? Questa non è pigrizia dello spirito, ma nel giovane che conosce, accanto agli ordinamenti, tutte le debolezze dell’anima umana, timore di fare inutile dispendio delle risorse dello spirito in un mondo di egoismo e di corruzione che non sembra degno di suscitare dedizioni generose.</p><p>So bene che conseguenza di questo stato d’animo è una tristissima rinuncia, grave di conseguenze per il singolo e per la società. Ma noi abbiamo pure il dovere di capire e di compatire questo dolore che inaridisce lo spirito e lo chiude in se stesso, tanto che non se ne avvertono più gli impulsi, mortificati in un penoso compromesso di vita quotidiana.</p><p>La giovinezza è fatta appunto di impegno e di sorriso, di gravità e di serenità, di slanci generosi e di abbandoni. Tutte queste cose mancano oggi in quelli che il dolore ed il disinganno hanno provati. Giovani di venti anni che nulla sanno della giovinezza.</p><p>Questi giovani inariditi con una superficie di spensieratezza o di scetticismo vanno presi per mano e ricondotti, pian piano, senza sbalzi, alla vita, alla conquista della loro giovinezza, che sorge nel punto in cui cessa il timore di essere uomini, il timore di soffrire per il disinganno di un dono fatto male. L’Università sopratutto ha questo compito. Chiunque ha per sé fiducia e sorriso di vita, li spenda, con delicatezza estrema, per guidare, senza far sentire il peso della guida, coloro che queste cose hanno perduto o, più disgraziati ancora, non hanno avuto mai. Professori o studenti, non conta. Si tratta di salvare uomini: si tratta di salvare, con questo mezzo essenziale, la patria.</p><p>Noi possiamo temere che dietro l’indifferenza non ci siano né paura, né dolore, né ansia; non ci siano anime dall’esperienze straordinariamente complesse e capaci di tornare a vibrare per ideali umani. E invece, ad una considerazione attenta ed amorosa, dietro lo scetticismo e la spensieratezza, dietro il sorriso amaro e finto, dietro l’inerzia apparente si rivelano anime capaci di amare e di donarsi. Bisogna cominciare dal poco, naturalmente: bisogna usare poche e sapienti parole; parole tutte piene di sincerità.</p><p>Si può far leva sullo studio o sulla vita sociale o sui valori dell’arte o su qualunque altra esperienza. L’essenziale è ritrovare qualche cosa di solido che impegni, che dia luce, che offra la possibilità di un respiro più vasto; trovare un angolo di mondo nel quale valga la pena di stare con una piena coscienza, con una vigile presenza a se stessi ed a tutto.</p><p>Questo ricupero della vita, cosa per cosa, valore per valore, è estremamente difficile e lento. Ma è la sola cosa seria da fare, la sola costruttiva. Dobbiamo pur rompere una volta questo cerchio di paura senza viltà che stringe i giovani e ne soffoca la giovinezza. Essa mostra un infinito tremebondo rispetto per l’uomo. È, in fondo, essa stessa una risorsa, una riserva di delicatezza, di pudore, un senso, sia pur deformato, dell’essenziale. Si tratta di svolgere e aprire; si tratta di dar coraggio e di far riamare la vita. La vita che è anche dolore, ma non irreparabile, ma non affidato all’oscuro ed inumano rimedio dell’insensibilità; la vita che è riscatto e coraggio. Ciò vuol dire salvare la giovinezza che ritrovi se stessa nelle sue stupende risorse: ciò vuol dire salvare dalla morte che la minaccia, la vita.</p><p><span id="mention-120" class="mention person" about="AldoMoro">Aldo Moro</span></p><h3>Massa e popolo</h3><p><em>Se condizione di una compiuta democrazia è la partecipazione del popolo alle decisioni politiche, ciò deve avvenire senza sussulti rivoluzionari ma attraverso una paziente educazione alla corresponsabilità, in modo da trasformare la massa incosciente degli individui in un popolo di persone consapevoli dei propri diritti e doveri. Lo avverte Moro in un articolo pubblicato in «La Rassegna», III, 1945, n. 25, 18 giugno, p. 2.</em></p><p>Dell’ultimo messaggio pontificio intorno alla democrazia il punto criticato nel modo più insistente dalle forze di sinistra in Italia e nel mondo è quello della distinzione tra massa e popolo. Massa è agglomerato informe ed incosciente, incapace di assumere serie responsabilità e di esercitare fruttuosamente poteri di governo. Essa va perciò soggetta agli allettamenti ingannatori della demagogia e si fa molto spesso strumento delle altrui mire avide di dominio. Popolo è organizzazione libera dei singoli, i quali hanno per un’assidua opera di educazione, gli attributi della dignità umana e la capacità di esercitarli. Il problema capitale della democrazia è di avere a che fare non con la massa, ma con il popolo, e, poiché le cose stanno altrimenti e in ogni caso non si può dire si sia giunti completamente alla meta, stabilire e far funzionare regimi democratici equivale ad operare la trasformazione della massa in popolo.</p><p>Su ciò appunto cade il dissenso delle sinistre, le quali vedono in questa differenziazione, realistica ed amorevole, il tentativo da parte cristiana di ricacciare ancora il popolo ai margini dello stato impedendo un esercizio diffuso del potere, com’è nei postulati di una vera democrazia.</p><p>Qui certamente si tratta d’incomprensione; forse di malafede. Basta considerare la proposizione, così come noi l’abbiamo, fedelmente, enunciata, per rendersi conto che non si vuol punto escludere il popolo dal governo dello Stato, ma soltanto far notare le difficoltà enormi del compito, i diffusi pericoli di demagogia che si risolve sempre in tirannia sulla massa che si voleva fare emergere libera, la necessità di un’assidua opera di educazione, la quale affretti il più possibile i tempi e crei quelle capacità, che abilitano al potere e permettono di rendere giustizia a tutte le persone umane.</p><p>Ma certo, pur respingendo nettamente l’accusa, si deve riconoscere l’esistenza e l’importanza del problema, che le rivoluzioni politiche e sociali del nostro tempo, proprio per essere creazione impetuosa e impaziente del nuovo, propongono. Occorre cioè prima trasformare la massa in popolo, per attribuire la somma estesa dei poteri propria della democrazia, o si deve promuovere invece l’esercizio attuale di quelli, intanto come un atto di giustizia e in definitiva come il solo mezzo adeguato, per realizzare l’elevazione della massa amorfa al popolo cosciente e responsabile? In fondo nessuno oserebbe in questo stato di diffusione e di approfondimento dell’idea democratica, negare la necessità di giustizia che vuole esteso a tutti l’esercizio dei poteri politici. Il punto di dissenso è proprio nell’impazienza delle rivoluzioni, e vi si contrappone la saggezza prudente delle forze conservatrici. Sarebbe difficile ora dire in fretta e con un giudizio assolutamente netto, se le ragioni della verità e della giustizia militino in favore di quell’impeto travolgitore o di quel tatto prudente. In linea di principio infatti si potrebbero trovare motivi sufficienti, per sostenere così l’una come l’altra tesi. Se la prudenza rinvia all’infinito la soluzione di un problema, se essa non ha il coraggio di fare una prova, di lasciarsi andare nel nome della giustizia ed avendo fiducia nella buona causa, ecco che interviene l’impazienza della rivoluzione quanto meno con la giustificazione dell’ingiusto assesto storico della società, nella quale le posizioni di capacità e di incapacità rischiano di cristallizzarsi per l’impossibilità di essere rimossi.</p><p>E qui va osservata incidentalmente la preminenza, benché resti sovente in ombra, del significato politico delle rivoluzioni sociali del nostro tempo. Se si guarda alle grandiose legislazioni sociali ed allo stato di effettivo benessere delle classi lavoratrici, i quali si riscontrano in regimi politici da qualificare senz’altro come reazionari, appare chiaro il movente squisitamente politico delle irrequietezze indomabili della attuale esperienza sociale. È in definitiva il quarto stato, sdegnosamente ricacciato ai margini della comunità dalla rivoluzione francese, il quarto stato ridotto ancora ad essere passivo strumento del potere altrui, gregge che lavora senza diritti politici sufficienti a tutelare tutte le sue esigenze economico-sociali, è il quarto stato che, oggi, domanda poteri; e poteri non nominali, che siano neutralizzati dall’altrui stabilità politica, ma poteri effettivi e, perché siano effettivi, se è necessario, esclusivi e dittatoriali.</p><p>Questa è la realtà nella quale dobbiamo muoverci, anche se possa apparire diversa. Questo è il problema improrogabile che noi dobbiamo risolvere, se vogliamo avere pace sociale, una solida pace non minacciata dal peso di errori e di scontenti.</p><p>Quel che conta a nostro modesto avviso, è tener ferme le ragioni decisive della prudenza, quella solenne avvertenza della necessità di tale educazione morale e politica, che garantisca le capacità effettive della nuova classe dirigente, che ha i suoi titoli nel lavoro e cioè nell’amore operoso alla vita in una umile quotidiana fatica. Questo deve essere il punto di arrivo e, ad un tempo lo stesso processo di formazione di una nuova classe dirigente, che sia il meno possibile una élite e realizzi il massimo di compenetrazione tra governanti e governati. È certo che ci si educa provando e riprovando, agendo, in una parola, con il peso di responsabilità serie e gravi. Ma è altrettanto certo che qualche volta l’esperimento può riuscire fatale, non solo per i nuovi riflessi nell’ambiente sociale, ma perché si manifesta controperante di fronte agli stessi scopi educativi, che esso perseguiva.</p><p>Si tratta di fare insomma un dosaggio sapiente, superando il punto morto della richiesta preventiva e severa di ben riconoscibili capacità, ma evitando di rischiare troppo e sopratutto facendo in modo che il carico delle responsabilità attribuite sia tale, da contribuire veramente ad affinare e rendere operosa la spiritualità del popolo sovrano.</p><p>Se oggi guardiamo alla presunzione ed alla goffaggine di certi ambienti sociali dobbiamo essere molto preoccupati per le sorti della nostra civiltà, la civiltà dello spirito. Ma se, cristianamente, ricordiamo che in ogni uomo c’è una dignità infinita ed una certissima capacità di restare ad essa fedele, ci metteremo con fiducia al lavoro, per dare a tutti i fratelli sostanziali poteri secondo giustizia e capacità di esercitarli.</p><p>Mr.</p><p><strong>[Circolare, 25 giugno 1945] </strong></p><p><em>Agli abbonati di «Studium» Moro riferisce la situazione delle spedizioni e delle sottoscrizioni e assicura che la rivista manterrà ferma la sua linea editoriale e il suo proposito di educazione della coscienza dei cittadini nella nuova situazione politica. La circolare, del 25 giugno 1945, intestata “Studium. Rivista di vita e cultura professionale”, si conserva in Isacem, </em>Laureati<em>, in attesa di riordino. </em></p><p>	 </p><p>Un lungo periodo di separazione ha interrotto le nostre relazioni e la Rivista che pure ha superato difficoltà gravissime, benché si sia regolarmente pubblicata, non è potuta giungere a molti dei suoi abbonati. È opportuno ricordare però che nessun numero di essa andrà perduto essendo stati accantonati tutti i fascicoli che saranno spediti in blocco, anche con tariffe onerose, non appena le condizioni postali lo permetteranno. Si è già iniziata anzi la spedizione dei numeri arretrati agli abbonati dell’Italia Centrale cui seguirà, si spera a breve, quella per le regioni settentrionali. </p><p>Studium, rinnovata e migliorata nella veste esteriore mantiene intatto il suo programma; è una delle rarissime riviste italiane rimaste in vita che non ha avuto alcun bisogno di cambiare le sue direttive col cambiamento della situazione politica; svolge e continuerà a svolgere una attiva opera di educazione sociale, civile e politica, particolarmente necessaria nell’ora presente. </p><p>Comunque i singoli ritengano di conciliare la loro qualità di cattolici con la appartenenza o meno ad un partito politico, troveranno in Studium gli elementi di una attenta e serena valutazione morale mirante alla formazione di una più approfondita coscienza dei doveri del cittadino. </p><p>Studium ha bisogno però della solidarietà dei suoi amici migliori. È necessario che tutti gli abbonati, con una prova singolare di comprensione, regolino urgentemente la loro posizione amministrativa senza calcoli più o meno utilitari, mantengano inalterata la loro fedeltà alla rivista e la introducano nel campo della professione. </p><p>Desideriamo ricostruire al più presto anche l’unità della nostra famiglia per troppo tempo spezzata.</p><p>Con cordiale saluto ed augurio. </p><p>							ALDO MORO</p><p>			Direttore</p><p><strong>[Circolare, 30 giugno 1945] </strong></p><p><em>Moro trasmette agli Incaricati regionali e diocesani dei Laureati cattolici indicazioni su vari aspetti dell’organizzazione e dell’articolazione del movimento, sull’istituzione delle Unioni professionali e sulle iniziative in programma con una circolare del 30 giugno 1945, su carta intestata “A.C.I. Sezione Laureati” e conservata in Isacem, </em>Laureati<em>, in attesa di riordino. Questa circolare e quelle del 22 settembre, 12 dicembre, 28 gennaio, 22 marzo e 14 maggio sono numerate in ordine crescente dalla n. 1 alla n. 6. </em></p><p> </p><p>L’anno di attività che sta per finire, se ha presentato generose ed ardite iniziative tendenti ad adeguare il movimento alle nuove esigenze della vita sociale italiana, è stato tuttavia essenzialmente dedicato a riprendere i contatti, a riorganizzare la Sezione, a ridare normalità alla stampa, a progettare le attività future. È stato un difficile periodo di sospensione, di incertezza, di fermento. A ciò ha in gran parte contribuito la dolorosa separazione tra due parti d’Italia, oggi finalmente congiunte e pronte a riprendere il lavoro comune. Questa fase di assestamento e di preparazione deve ora terminare, per dar luogo a nuove fervide attività del Movimento Laureati. Per raggiungere questa meta si fa caldo appello agli amici fedeli del Movimento, perché vogliano ancora ritrovarsi insieme e fare della loro cordiale amicizia, aperta a sempre nuove adesioni, agile strumento per un caritatevole accostamento di tutti i professionisti. Non crediamo di sbagliare, infatti, se riteniamo oggi più urgente che mai promuovere cordiali intese nell’ambiente sociale dei professionisti, ai quali spettano importantissimi compiti per agevolare la comprensione e la pacificazione delle classi sociali. È indispensabile per ciò evitare quella dispersione, alla quale pur siamo tentati dal volgere vorticoso degli avvenimenti e dalla innegabile esigenza di essere presenti là dove si dibattono i problemi della vita politica. Ma intanto proprio in vista della dolorosa agitazione del nostro paese, nel quale restano, malgrado tutto, fondamentali i problemi ideologici e morali, è urgente riaffermare la funzione dell’Azione Cattolica e del Movimento Laureati, che ne è agile espressione, per ridare una coscienza religiosa e morale al nostro paese. </p><p>Benché la Sezione Laureati abbia sempre, ed a ragione, disdegnato l’appesantimento burocratico, è tuttavia essenziale un minimo di organizzazione per la fecondità del nostro lavoro. Ora siamo al punto che il Centro Nazionale non soltanto non riceve il modestissimo finanziamento derivante dalla quota di associazione che dà diritto al Bollettino di Studium, non soltanto, per non aver ricevuto la massima parte degli abbonamenti alla Rivista, è costretto a far fronte alle ingentissime spese con mezzi di fortuna, ma non conosce neppure il nome e l’indirizzo degli aderenti e invia il Bollettino secondo gli elenchi di due o tre anni fa e quindi probabilmente, in moltissimi casi, a vuoto. Non posso non richiamare l’attenzione degli Incaricati Diocesani sulla gravità di questa situazione la quale minaccia di rendere inutile il lavoro del centro. Il quale è disposto a pazientare dove si riscontrino insuperabili ostacoli, a dilazionare quote di associazione, ma non può rinunziare a conoscere i nomi degli aderenti, per poter rivolgere ad essi la sua azione. Invito perciò ad inviare con cortese sollecitudine l’elenco degli aderenti con l’importo, ove appena sia possibile riscuoterlo, della quota di associazione secondo le indicazioni contenute nelle accluse note amministrative. Eguale invito per una cordiale propaganda è fatto per la Rivista «Studium». </p><p>Particolare importanza assumono in questo momento le Unioni professionali promosse dalla Sezione Laureati e già funzionanti, in via di esperimento, in Roma ed in qualche altra sede. Esse comprendono: Unione Cattolica Insegnanti Medi; Associazione Medica Cattolica Italiana; Unione Cattolica dei Tecnici; Unione Cattolica dei Giuristi; Unione Cattolica degli Artisti; Comitato Cattolico Docenti Universitari<sup><a href="#footnote-348" id="footnote-ref-348">[347]</a></sup>. Tali Unioni rispondono ad una esigenza, già da tempo vivamente sentita, di specializzazione nel lavoro professionale, allo scopo di agevolare la formazione di una coscienza professionale cristiana nell’ambito delle singole professioni, di realizzare più fecondi contatti con tutti i professionisti attraverso una maggiore libertà di forme, di promuovere solidarietà operanti in campo sociale entro le diverse professioni, di facilitare contatti tra i professionisti e gli ambienti sociali per i quali essi svolgono i loro servigi. Perciò le Unioni, pur aderendo al Movimento Laureati, per garantire uniformità di indirizzi in materia religiosa e morale, sociale e interprofessionale, operano liberamente per quanto riguarda le attività strettamente professionali e non vincolano i singoli aderenti con legami di Azione Cattolica. Organo di unificazione tra le Unioni, allo scopo di conservare il vincolo della comune vocazione universitaria, è la sezione Laureati, la quale esplica questa funzione mediante un Consiglio generale delle Unioni operante presso di essa. Inoltre, per facilitare quegli utili contatti di comprensione e di collaborazione tra ambienti sociali diversi, le Unioni aderiscono alle Associazioni Cristiane dei Lavoratori Italiani<sup><a href="#footnote-349" id="footnote-ref-349">[348]</a></sup>, alle quali conferiscono le eccezionali competenze della cultura specializzata per risolvere i gravissimi problemi del mondo del lavoro. E nell’ambito delle ACLI le Unioni svolgono, per quanto riguarda le libere professioni, attività presindacali e mantengono i contatti con il sindacato unitario.</p><p>Si accludono qui le linee fondamentali degli statuti provvisori delle varie Unioni, come un criterio di orientamento che permetta di iniziare immediatamente, sopratutto nei centri più importanti, l’attività di organizzazione. Si rivolge perciò un caldo invito a tutti gli amici, perché appoggino questa importantissima iniziativa, la quale tende ad inserire, con l’adoperare gli strumenti più adatti, il Movimento Laureati fra le forze sociali vive e operanti del nostro paese. Io mi rendo ben conto che, malgrado la lunga fatica di questi ultimi mesi, per dare una fisionomia ben definita alle Unioni, restano ancora molti punti oscuri. Ma son convinto pure che queste lacune non potranno essere colmate se non con le esperienze fatte nelle diverse sedi. D’altra parte il nostro lavoro è stato sempre affidato alla iniziativa intelligente delle singole persone e dei singoli gruppi, i quali non hanno bisogno di attendere dal Centro indirizzi completi e minuti di lavoro. Si può esser certi, in ogni caso, che tutte le esperienze saranno vagliate e che, non appena possibile, saranno rigorosamente definiti gli indirizzi di questo lavoro. </p><p>I centri più piccoli, i quali non hanno possibilità di costituire tutte le Unioni, non si disinteressino della iniziativa, ma raccolgano e trasmettano al Centro le adesioni dei singoli professionisti, le quali certamente gioveranno nel lavoro di organizzazione. </p><p>Si spera di pubblicare al più presto un numero unico per ciascuna Unione, per impostare alcuni fondamentali problemi delle singole professioni anche come contributo alla ricostruzione del nostro paese. Si spera di più di poter dare a ciascuna Unione una rivista, per agitare problemi della professione con continuità. </p><p>L’interessamento desiderato per dare vita alle Unioni Professionali non deve esaurire il nostro lavoro, mentre più che mai, come si accennava sopra, urge il bisogno di unità e di un rinnovato fervore di vita religiosa e morale. La professione, come posizione di responsabilità della cultura e della tecnica, attraversa oggi una gravissima crisi. Lo stato di indifferenza, di abbandono, di inaridimento spirituale nel quale versano gli uomini di cultura nei grandi e piccoli centri è veramente preoccupante. Riflesso e causa ad un tempo della generale crisi spirituale e politica dell’Italia. Si tratta di ridestare energie latenti e talvolta quasi spente; si tratta di essere larghissimi di carità, di ogni carità, da quella che sana le miserie, esse pure sussistenti, della professione, a l’altra intellettuale e spirituale. Si tratta di avvicinare con piena fiducia alla Gerarchia della Chiesa, depositaria e garante delle ragioni dello spirito, gli uomini di cultura, perché escano dalla stanchezza, dall’indifferenza, dalla rinuncia. È certamente un difficile lavoro, ma è pure un grande e insostituibile lavoro, guardando al quale tutti noi, che abbiamo gli occhi fissi alla mèta, dobbiamo sentire moltiplicate le nostre energie e rinsaldati, anche a costo di sacrifici, i propositi di azione.</p><p>Nell’assolvere questo compito potrà largamente agevolare quella collaborazione che noi sapremo stabilire con molto tatto con altre iniziative culturali e formative che si svolgono fuori dell’Azione Cattolica e con l’Azione Cattolica stessa, sopratutto con la Fuci, la quale ci assicura le reclute del nostro Movimento.</p><p>A proposito di collaborazione vorrei richiamare l’attenzione degli Incaricati sul largo campo di azione che al laureato, cosciente delle responsabilità proprie della cultura, si offre negli stessi rami dell’Azione Cattolica, i quali tutti hanno bisogno dell’assidua opera illuminatrice e orientatrice dell’uomo di cultura. E sarà anche questo non piccolo contributo, per rompere quell’isolamento, o egoistico o accademico, nel quale troppe volte, pur con la migliore intenzione, rischiamo di soffocare. </p><p>Così pure la periferia sia larga verso il centro di richieste, di consigli, di critiche. Il programma di lavoro per il prossimo anno intendiamo formulare appunto con la collaborazione dei diversi gruppi, i quali sono invitati fin d’ora a manifestare le esigenze che avvertono più vive nel loro ambiente. </p><p>Un cenno particolare va fatto al problema dei piccoli centri. In essi certo le difficoltà sono più gravi, perché di solito i professionisti, in scarso numero, hanno una esigenza spirituale e culturale ancor meno viva che altrove. E pure noi dobbiamo e vogliamo giungere non solo ai piccoli, ma anche ai piccolissimi centri. In questi ultimi sopratutto, ove si manifesti necessario per la difficoltà di specializzare l’ambiente colto, siano promosse iniziative comuni con universitari e diplomati, prendendo opportuni accordi con le relative organizzazioni. Questo Centro si sforzerà di preparare nel periodo estivo opportuni sussidi di stampa, i quali agevolino la ripresa autunnale del lavoro. Così pure in linea generale sarà fatto per tutto il Movimento, pur senza insidiare quella libertà originale che è propria degli ambienti di cultura. Del resto un continuo sussidio per il lavoro dev’essere considerata la rivista «Studium», la quale può costituire oggetto di relazioni e di commenti in sede di adunanze e di gruppi. Si faccia pure riferimento alle pubblicazioni dell’editrice Studium, le quali vogliono corrispondere alle esigenze spirituali dei Laureati Cattolici. </p><p>Durante questo triste periodo molti cari amici sono scomparsi. Dobbiamo registrare a Roma la gravissima perdita di Sergio Paronetto<sup><a href="#footnote-350" id="footnote-ref-350">[349]</a></sup>alla cui opera silenziosa, amorosa, intelligente tanto debbono tutte le nostre iniziative. Insieme con lui ricordiamo i tanti amici caduti per una generosa dedizione alla causa delle dignità umane. Il loro esempio ci sia di sprone e la loro sensibile assenza ci solleciti a moltiplicare le nostre opere. </p><p>Ci tenga uniti, in quest’ora dolorosa, lo spirito della verità e della carità. Ci sorregga nel difficile cammino la certezza della nostra amicizia, la quale realizza, sia pure in un piccolo ambito, quella comprensione e quella pace di cui sentiamo così vivo il bisogno. </p><p>Con i più cordiali saluti</p><p>						ALDO MORO, <em>Segretario Centrale</em></p><h3>Internazionalismo</h3><p><em>In un articolo, senza firma, pubblicato in «Studium», XLI, 1945, n. 6, giugno, pp. 149-150 Moro avverte che, affinché al mito della nazione non si sostituisca l’illusione di un internazionalismo astratto e ingenuo, la solidarietà tra i popoli deve fondarsi sul rispetto dell’uomo e delle realtà sociali in cui egli realizza la sua personalità. </em></p><p>All’ideologia nazionalista si va sostituendo quella internazionalista. Nell’ansia di rinnovamento che pervade il mondo l’esclusivismo ingeneroso della nazione è condannato in nome di una più larga solidarietà umana. Quest’ultima guerra appunto, in tanta parte determinata dalla pretesa avida dei così detti spazi vitali, questa guerra logoratrice di tutte le energie spirituali e materiali del mondo, sembra abbia impostato nel modo più urgente questo problema di più comprensivi ideali di vita sociale. La nuova umanità, che si sta faticosamente generando a prezzo del sangue sparso e del dolore sofferto, non dovrà più conoscere le angustie di organismi particolari e aggressivi, ma dovrà spaziare in una più larga comunione di vita.</p><p>Non sappiamo ora quanta buona fede vi sia in questo netto ripudio del passato, in questa semplicistica attesa di un avvenire migliore. Non vogliamo anzi sapere se tutte le voci che si levano a richiedere un più organico e giusto coordinamento delle genti siano sincere. Noi dobbiamo credere a questa sincerità di tutti coloro che dichiarano di lavorare per un mondo migliore. Se volessimo inficiare con il sospetto questo fermento di novità, che appare impegnare tutti ad una grande e nobile fatica, non saremmo cristiani, uomini cioè che hanno la virtù di credere e vogliono, per fiducia, lasciare svolgere la vita, fin quando il male, non più sospettato soltanto, si manifesti evidente. Così noi siamo schierati con tutti coloro che vogliono il mondo nuovo e, nel mondo nuovo, comprensioni sempre più larghe, affidamenti sempre più completi, collaborazioni sempre più feconde. Il cristianesimo, che non conosce nessuna barriera che fermi l’amore, non può indulgere alle barriere nazionaliste.</p><p>Tuttavia c’è una riserva da fare, determinata naturalmente da desiderio di verità e dal tentativo di penetrare nella sostanza buona e umana delle cose. Perché, pure ammessa la buona fede di tutti, pur esclusa la demagogia che potrebbe forse celarsi in posizioni politiche pronte a rendere omaggio ai grandi ideali che commuovono e trascinano, resta il timore che si pecchi di astrattismo, che, pur con le migliori intenzioni, non si prenda la strada giusta, che è normalmente la più faticosa e la meno invitante. Non vorremmo che alla mitologia del nazionalismo (diciamo del nazionalismo e non della nazione, la quale non è mito, ma umanissima verità) si sostituisse, con la pericolosa illusione di aver risolto il grave problema della convivenza, un altro mito. Il quale, se pur mascherato di così belle apparenze, se pure in vantaggio per la più chiara corrispondenza all’ideale, vivo in tutti, di una comprensiva comunione fra gli uomini, non sarebbe poi meno del primo soffocatore della libertà e della vita, meno del primo ostacolo ad una vera pace, se non fosse fondato sull’uomo, se non rispettasse il difficile processo di comunicazione degli spiriti per il quale in tutte le esperienze sociali, si promuove la società. Questa non è infatti, se non in piccola parte, una risultante di forze strettamente politiche, operanti cioè dall’alto e dal di fuori della coscienza umana, mentre veramente si costituisce, ad ogni istante ed in mille forme diverse ed incoercibili, per impulso di quell’amore che sollecita l’uomo verso l’uomo fratello. In altri termini una comunità internazionale non è più difficile a costituirsi del più elementare rapporto che si svolga ordinato e fecondo in un modesto ambiente, nella vita familiare come, ad esempio, nell’amicizia. E non segue neppure essa vie diverse da quelle ora accennate, cioè un impulso operante liberamente nella coscienza dell’uomo che conosce la generosità del rispetto e della collaborazione con l’altro. Se non si riconducono quelli che si ama chiamare grandi problemi della comunità internazionale e dello Stato a questa forma elementare, la quale sola permette di cogliere la verità di ogni incontro sociale, si corre pericolo di non costruire le grandi società o, peggio, di costruirle senza l’uomo o contro l’uomo. Nessun internazionalismo, dunque, senza amore. Nessuna nazione, del resto, senza amore. Nessuna società senza amore, cioè senza l’uomo che conosce Iddio, che prende coscienza della sua dignità, che opera per affermare, insieme con la propria, la dignità altrui.</p><p>Per queste semplici intuitive considerazioni non possiamo guardare senza preoccupazione i nuovi ideali di vita internazionale, prospettati senza avvertire le vie ad un tempo estremamente semplici ed immensamente difficili che occorre battere per procurare l’avvento di una umanità migliore. Nessun internazionalismo è veramente costruttivo, se non si fonda su di un umanesimo, il quale abbia la capacità di ridurre tutti i problemi al loro termine essenziale, riconducendoli nell’intimo di una coscienza morale, la quale, se non sia operante, non può essere sostituita nella sua efficacia da nessun’altra forza che si esplichi per vie diverse e magari più vistosamente realizzatrici.</p><p>Non si tratta dunque di distruggere la nazione, né la regione, né il comune, né la famiglia, né le mille altre società che l’uomo libero crea, obbedendo ad un impulso interiore. Tutte queste esperienze possono essere egoistiche e chiuse, come tutte possono essere aperte e generose e cioè, invece che ostacolo, tramite efficace per forme associative sempre più larghe. Non è sorpassando queste esperienze, ma utilizzandole, e cioè rendendole, in modo conforme alla loro verità, intime ed umane, che si realizza una universale comunione di vita. Quest’ultima, se fosse generata a scapito di quelle forme associative, o per un nuovo esclusivismo geloso, o per ingiustificata sfiducia, risulterebbe una pericolosa sopraffazione, una tirannia, come tutte le altre, disgregatrice dell’uomo nella sua inalienabile libertà. Nella illusione di una pace perpetua, essa ci riserverebbe nuove guerre in forma di piccole o grandi rivoluzioni. Perciò l’essenziale è di tornare, superando i miti, alla inesauribile sostanza umana; di salvare, educandolo, l’uomo, per salvare nell’uomo ogni società.</p><h3>Osservatorio 1</h3><p><em>In un intervento apparso in «Studium», XLI, 1945, n. 6, giugno, p. 165 Moro respinge una concezione separatista e laicista dei rapporti tra la religione e la politica.</em></p><p>Sull’«Avanti!» del 7 giugno <em>Subalpino<sup><a href="#footnote-351" id="footnote-ref-351">[350]</a></sup> </em>annuncia la sepoltura dell’anticlericalismo, dovuta alla politica, impostata ormai da dieci anni, dei partiti di sinistra<sup><a href="#footnote-352" id="footnote-ref-352">[351]</a></sup>. Con ciò queste correnti hanno fatto credito ad un cattolicesimo futuro ed attendono in ricambio che i cattolici in Italia abbandonino finalmente la tattica per la strategia e diano, senza calcolare, con quella larghezza di visione, la quale solo consente le grandi soluzioni dei grandi problemi. Il discorso, è detto in modo esplicito, si rivolge ai religiosi più che ai politici.</p><p>Ora certamente è nel desiderio comune degli Italiani che l’anticlericalismo sia sepolto, perché tra l’altro, esso, con la sua inutile asprezza, contribuisce a dividere gli animi in un momento nel quale si avverte, più urgente che mai, il bisogno di unità. Ma certo questo non è un problema semplice. Si tratta di vedere fino a che punto possa soddisfare quella impostazione liberale, separatista, laica, che s’intravede (non c’è vera chiarezza d’impostazione) nel trafiletto di Subalpino. C’è certamente un problema di fiducia che attende la sua soluzione e possiamo anche, a questo proposito, essere concordi nel ritenere che non tutto, nella vita, è dato calcolare e che una qualche generosità possa essere talvolta la politica più accorta.</p><p>Ma pure in cose tanto gravi l’ansietà è giustificata e l’affidamento, ch’è tutt’uno con la carità cristiana, non può essere illimitato né avere valore oltre una esperienza particolare.</p><p>Di più, come dicevamo, qui si tratta di valutare nel suo significato la tesi separatista intorno ai rapporti tra religione e politica. Ora, per il suo accoglimento indiscriminato, ci sembra ostino due ragioni. Una è nel carattere unitario e complesso della vita umana, la quale non può essere suddivisa in compartimenti stagni e condannata in conseguenza, in questa o quella sua parte, all’assenza da se stessa, all’ignoranza di se stessa. E ciò, sopratutto, quando si dà opera a moralizzare, dopo la tragica prova, la vita politica in una istanza di elevazione che non può prescindere dal grandissimo contributo delle energie religiose.</p><p>Una seconda ragione è in uno schietto motivo liberale, il quale vuole la politica pronta a riconoscere quel che è, come è, e perciò la religione come fatto sociale e non privato, come valore fondamentale ed inseparabile della persona umana. Ciò naturalmente, senza creare gerarchie ed intolleranze, senza pregiudizio di quell’assetto democratico che è desiderio sincerissimo dei cattolici in Italia. Nessuno più di noi desidera pace e comprensione, purché siano salvi i diritti di una verità, di cui non possiamo disporre.</p><p>(<em>a. m.</em>)</p><h3>«Ed egli si nascose» di Ignazio Silone</h3><p><em>Moro offre un commento all’opera di Silone, insistendo sulla caratterizzazione dei personaggi e sul tema del rapporto tra socialismo e cristianesimo che vi è affrontato. L’intervento compare in «Studium», XLI, 1945, n. 6, giugno, pp. 166-167.</em></p><p>Questo dramma di Silone<sup><a href="#footnote-353" id="footnote-ref-353">[352]</a></sup> è la prima opera che l’Autore, costretto ad un lungo esilio, ha potuto presentare direttamente al pubblico italiano<sup><a href="#footnote-354" id="footnote-ref-354">[353]</a></sup>. Questa circostanza, a primo giudizio modesta, ma espressione di una importante “novità”, il ritorno cioè della libertà in Italia, ha forse influito per disperdere questa volta quella amarezza e durezza che lasciano perplesso il lettore in precedenti opere di Silone. C’è ormai qualcosa più che un tenuo filo di speranza, fondata nella disperata ed amorosa affermazione della verità creduta. C’è il tentativo di penetrare nella coscienza contemporanea, di collegare il nostro tempo al passato, di cogliere motivi di più raffinata promettente sensibilità, di stabilire l’emergere, non violento, di una nuova storia che non contraddice l’antica, ma si affatica anzi a realizzarne la verità più profonda. Alla desolata domanda (che non attende risposta), la quale chiude il romanzo <em>Fontamara<sup><a href="#footnote-355" id="footnote-ref-355">[354]</a></sup></em>«che cosa dobbiamo fare?» succede il mondo completo e vivo dei cospiratori della libertà in questo dramma umanissimo. L’idea di un riscatto necessario, di una giustizia che avanza a fatica, ma in modo inesorabile (idea espressa nella crisi spirituale di Luigi Murica e consacrata dal suo sacrificio) è come una grande luce che rompe l’oscurità di un mondo di egoismo, di prepotenza, di corruzione e fa sicuri di un avanzamento civile.</p><p>Perché qui è impostato appunto un problema di civiltà, o, se vogliamo, di umanesimo. Qui si cerca l’uomo, non un’esperienza politica schematizzata in una formula, sia pur promettente, non un’arida giustizia economica chiusa in se stessa e senza riscontro nel più ampio respiro di una vita complessa e completa. L’interesse dell’uomo-artista è tanto più largo; in gioco è qualche cosa di valore ben più decisivo. È un socialismo che scopre e respinge la sua unilateralità angusta: che scopre ed accoglie la sua profonda, insospettata sostanza umana e prende il suo posto nella civiltà del tempo, si raccorda al passato, si vede come continuazione e sviluppo logico naturale. «La rivoluzione della nostra epoca – così Silone nella prefazione – promossa da politici ed economisti, prende così le sembianze di un “mistero sacro” in cui la stessa sorte dell’uomo sulla terra è coinvolta. I compiti dell’ordine economico e politico non vengono affatto nascosti e dissimulati; essi restano anzi preliminari. Ma è utile che gli uomini chiamati ad assolverli sappiano di venire da lontano e di andare lontano».</p><p>Quel che desta gradevole impressione nell’opera di Silone è proprio questa novità, non accennata, ma compiutamente espressa e vissuta nel dramma, si può dire, di ogni personaggio, di un socialismo meditato, vigile, tormentato, ansioso di superare le angustie della formula economica e di quella politica, per provarsi nella prova decisiva dell’“essenziale”, per adattarsi alla sua profonda anima cristiana, per superare i confini di un umanitarismo incompleto ed aberrante e ritrovarsi in conseguenza come un umanesimo ricco di fermenti spirituali.</p><p>Voi coglierete questa esigenza di autocritica, di superamento, di tormento nei personaggi che vivono in sé questo ideale di vera liberazione, i quali tutti non sono configurati secondo lo schema accomodante, e, malgrado le apparenze, tranquillo del rivoluzionario tipo, ma sono uomini nella pienezza, problematica ed ansiosa, della loro umanità. E perciò soffrono e credono e sbagliano e si ritrovano, così come avviene per ogni idea veramente umana, che si fa strada a fatica, vincendo gli ostacoli dell’equivoco e dell’inerzia, e come non avviene invece per una squadrata ideologia politica, unilaterale; e affascinante per la sua unilateralità; infine immobilizzatrice delle energie operose e realizzatrici dello spirito.</p><p>Basta pensare alla figura di Annina, la rivoluzionaria che abbandona il servizio della causa, cui pure s’era votata per una dedizione all’esigenza suprema della solidarietà umana; l’abbandona per essere fedele all’amore, ad una cosa “borghese”, umana, eterna come l’amore. Una donna che non ha saputo tagliarsi fuori dalle emozioni, che non ha potuto inaridirsi e deformarsi, lei che porta con sé, irrimediabilmente, colui che ama e ne va in cerca, poiché l’ha perduto, senza cedere all’evidenza della stanchezza. Eppure questa tentazione di stato d’animo borghese, questo tradimento della rivoluzione per un sentimento che supera le barriere della fedeltà giurata all’ideale politico, sono compresi, compatiti, rivalutati da Pietro Spina, nel quale appunto si annuncia questa elevazione, ricca di significato, dal piano politico a quello della vita totale. Ed anzi proprio questo tradimento redime e riporta la verità, in una con l’esperienza pacificatrice della morte, nell’anima di Luigi Murica, che si è ribellato due volte per debolezza, per ritrovare alla fine il coraggio di essere uomo.</p><p>L’insufficienza di ogni dato immediato, l’ansia di una ricerca estremamente impegnativa, il senso complesso di una umanità che non si lascia esaurire in nessuna formula, il ritrovamento, al fondo di ogni problema, di un problema morale, il superamento e l’inveramento dell’esperienza rivoluzionaria ridotta a un colloquio sull’essenziale, sono, per limitarci ad alcuni accenni, i tratti più caratteristici di questo umanesimo tormentato, che respinge appunto le improvvisazioni, la faciloneria, il vuoto semplicismo. Le quali cose, nel modo corrente d’intendere l’ideale del socialismo, danno il maggior fastidio. «La libertà non è una cosa che si possa ricevere in regalo. Si può vivere in un paese di dittatura ed essere libero; basta lottare contro la dittatura. Anche sotto una dittatura l’uomo che pensa con la propria testa, è un uomo libero. L’uomo che s’impegna per qualche cosa ch’egli ritiene giusto, è un uomo libero. Per contro... si può vivere negli stati più liberali della terra, ma se si è interiormente pigri ottusi servili devoti, non si è affatto liberi» (p. 43).</p><p>«...l’illegalità può essere una grande cosa, una grande fortuna, una grande libertà, un dialogo quotidiano sulle questioni essenziali. E l’illegalità può essere anche un mezzo per non invecchiare, per continuare a sognare e restare sempre giovani» (p. 56).</p><p>«È una razza superba... che ha radici lontane e tenaci. Sul male e sul bene essa si è creata una misura diversa dalla usuale. Sradicata in un posto, rimane in un altro... Ah, non è facile a imprigionare» (p. 67).</p><p>«L’uomo non esiste veramente che nella lotta contro i propri limiti... Certo, l’uomo è libero di non essere libero, egli è libero di non essere uomo. E non è facile essere uomo» (p. 87).</p><p>Le citazioni potrebbero facilmente continuare, ché sono state, si può dire, prese a caso. Ma esse bastano per mostrare lo spirito di ricerca, l’ansia di elevazione morale, la vittoria sulle angustie di una politica soffocatrice delle grandi risorse dell’umanità. Veramente questi uomini vengono da lontano e vanno lontano. E che cosa altro possiamo desiderare per il nostro tempo, se non la misura, non calcolata meschinamente, non intimidatrice, non inutile, delle «distanze», che pone nella nostra vita l’esigenza implacabile dell’infinito?</p><p>* * *</p><p>Con quello che si è detto sin qui di sfuggita, ché tante altre cose la tirannia dello spazio impedisce di rilevare, è impostato il problema dei rapporti tra cristianesimo e socialismo. Questa è l’anima del dramma di Silone, il quale nelle parole di presentazione al lettore già prende posizione su questo punto. «La riscoperta dell’eredità cristiana nella rivoluzione sociale dell’epoca moderna resta l’acquisto più importante della nostra coscienza negli ultimi anni».</p><p>Ma poi ancora in innumerevoli battute del dramma, nell’invito pressante ad un ritorno di fraternità che sottragga i rapporti tra uomo e uomo alla paura e all’indifferenza, nella visione della sofferenza di Cristo che continua nella sofferenza di tutti coloro che servono e patiscono ingiustizia, nel richiamo alle leggi eterne della vita le quali si sottraggono all’arbitrio prepotente dell’uomo, nella condanna dell’ipocrisia che si trasmette dai vecchi scribi ai nuovi, tutori pavidi di un morto formulario legale, nell’ansia di perdono che degli uccisori di Luigi Murica fa dire che non sanno quello che fanno, nell’incapacità di odiare il nemico che si combatte (che Murica sia ucciso da Pietro Spina, il solo capace di uccidere senza odiare) e nella speranza che schiude ad un sorriso estremo le labbra di Murica morente, corre per il dramma uno spirito cristiano innegabile e vivo.</p><p>Poi vi sono, qua e là, le punte polemiche (espressione di una amarezza che non sa cedere del tutto alla fiducia ed alla speranza). Su queste non vogliamo, non dobbiamo drammatizzare. C’è dell’incomprensione nella vita, alla quale qualche volta danno occasione anche coloro che professano il cristianesimo. Ma certo è che noi usciamo rinfrancati e sereni da questa lettura come per la riprova (non potremmo dire scoperta) di una fondamentale convergenza d’indirizzi ideali, la quale fa apparire meno oscuro, se ci soccorreranno fino alla fine lealtà e serenità, l’orizzonte della nostra storia.</p><p>Del pregio artistico non tocca dire a noi che non abbiamo questa competenza e che siamo di più preoccupati di cogliere gli aspetti sociali dell’opera di Silone. Ma pensiamo che abbia ragione, in fondo, Umberto Calosso, quando, annunziando sull’«Avanti!» il dramma di Silone, vede in esso il superamento dei valori formali, la vittoria sul distacco dell’arte dalla vita, il cogliere, ch’è caratteristico dell’opera d’arte, «la realtà in movimento, nell’istante in cui essa sorge nel mondo, con un atto di scoperta in cui è il fremito della vita»<sup><a href="#footnote-356" id="footnote-ref-356">[355]</a></sup>. Veramente qui sono uomini che vivono, capendo e soffrendo e lottando, il dramma della vita. Veramente qui si cerca l’essenziale non con un’arida speculazione, ma con il fremito sempre presente e commosso della vita. Dramma di uomini per abbattere i limiti, direbbe Calosso. E possiamo ben dirlo anche noi, ché il lievito della vita morale, la perenne conquista dell’essenziale, è l’infrangere i vincoli della servitù del male e dell’ingiustizia. Questa non è esigenza dell’uomo moderno, ma dell’uomo senz’altro. Solo l’uomo moderno corre il rischio, nel tentativo di diventare dio, di rinsaldare la servitù della morte, perché vera liberazione è quella che si compie in Dio.</p><p>(<em>a. m.</em>)</p><h3>Osservatorio 3</h3><p><em>Dinanzi al paradossale sorgere di una retorica dell’antiretorica all’interno del dibattito civile, Moro avverte l’urgenza di ritrovare il senso autentico delle parole in un breve intervento pubblicato in «Studium», XLI, 1945, n. 6, giugno, p. 173. </em></p><p>È un’osservazione molto comune che alla rettorica di cui abbiamo sofferto per tanti anni, se ne vada sostituendo un’altra altrettanto fastidiosa. Anzi l’attacco è diventato così frequente e uniforme, che ben può dirsi vi sia ora una rettorica dell’antirettorica. Una espressione di questo diffuso disdegno per le parole vuote è nel negare il diritto di usare, nel loro vero ed eterno significato, i termini che risultano deformati dal lungo abuso. La conseguenza è che noi corriamo il pericolo di perdere, per timore delle deformazioni verbali, la buona sostanza delle cose, la quale viene tenuta indietro per dare luogo ad un mondo totalmente nuovo.</p><p>Così ci condanniamo ad essere doppiamente poveri, a perdere per due volte, per ragioni in apparenza opposte ed in realtà uguali, la verità. Infatti con la rettorica dell’antirettorica noi continuiamo ad attribuire un valore esorbitante al termine espressivo, fino a smarrire il significato profondo e la sostanza delle cose.</p><p>Questa è veramente caratteristica del nostro costume. Questa è debolezza della nostra vita morale. Non si tratta di fare la lotta alle parole, ma di ritrovare le cose che esse esprimono. Non abbiamo pensato abbastanza che, se si poté fare della rettorica fu perché la sostanza delle cose non esisteva più per noi. E se ora si può fare una falsa e dispersiva antirettorica, è perché quella sostanza delle cose non esiste ancora, non è stata ritrovata.</p><p>Questo è dunque il grande lavoro che ci tocca fare, andare nel profondo, riscoprire ragioni esterne di verità, ricongiungere il nuovo con l’antico, renderci conto che quello che è veramente nuovo, quel che risponde alle esigenze attuali della vita, è quello che è sempre stato, che ha la perpetuità di ciò che è vero. In realtà l’oscurarsi della verità, il quale coincide con la nascita della rettorica, è nostra colpa, così come il riapparire della verità, la quale condanna, e senza bisogno di parole, la rettorica, è la vittoria sul male, il nostro riprendere possesso di tutta la vita.</p><p>(<em>a. m.</em>)</p><h3>Libri ricevuti</h3><p><em>In «Studium», XLI, 1945, n. 6, giugno, pp. 179-180 Moro recensisce una silloge di articoli di Alberto Savinio sull’Europa, un opuscolo di Benedetto Croce sulla borghesia e un volume di Arturo Labriola sul dopoguerra.</em></p><p>Alberto Savinio, <em>Sorte dell’Europa</em>, Bompiani, [Milano,] 1945, pagg. 64.</p><p>Questo libretto di Alberto Savinio raccoglie alcuni articoli di carattere politico pubblicati tra il 25 luglio e l’8 settembre 1943 e poi ancora dal 4 giugno 1944 alla fine di quell’anno. L’Autore stesso avverte che manca tra i saggi quella unità esteriore e formale, che sarebbe pure stato facile dare ad essi in questa nuova presentazione. Ma Savinio è nemico dell’unità aristotelica (come dell’accentramento mentale, strettamente consequenziale, del cattolicesimo) e preferisce la libertà nella forma di «variazioni sceniche» alla Shakespeare<sup><a href="#footnote-357" id="footnote-ref-357">[356]</a></sup>.</p><p>C’è tuttavia un senso unitario in questi scritti e cioè, com’è avvertito dall’editore, superamento del nazionalismo, esame razionale della situazione presente, sguardo fiducioso alla sorte futura dell’Europa.</p><p>Noi potremmo aggiungere: atteggiamento antirettorico, fiducia nella genialità creativa e nella posizione a sé dell’artista, orientamento liberale di un liberalismo che diventa una religione, laica naturalmente, della vita, punta polemica, pronta e vivace, contro la tradizione cattolica dell’Italia.</p><p>Son dette in queste 64 pagine, che si leggono rapidamente e con piacere, cose interessanti ed intelligenti, ma con una tal presunzione, con un tal abuso nell’Autore della considerazione di se stesso, con una tale tranquilla coscienza della verità della propria direttiva morale e della sua già compiuta attuazione, da far pensare che la sorte futura dell’Europa non è, in quest’ordine di idee, affidata, neppure in minima parte, alle essenziali virtù dell’umiltà e della carità, le quali neppure una religione laica dovrebbe ignorare.</p><p>Ma Savinio è un artista e quel che egli pensa di questa categoria di persone il lettore potrà rilevare, tra l’altro, dai due saggi «Precursore» e «Vita propria» raccolti nel volumetto.</p><p>Sta di fatto che noi terminiamo la piacevole lettura, senza sapere molto di più di quanto già sapessimo della sorte dell’Europa. La fiducia dell’Autore nell’Europa unita è nient’altro che una speranza la cui realizzazione egli affida al corso sapiente della storia. Niente oggi fa pensare che sia in atto un processo di unificazione, il quale potrebbe incominciare soltanto con un’assidua opera di educazione in tutti i paesi dello scacchiere europeo.</p><p>Ma a ciò l’A. non sembra badare, preso com’è da una ottimistica visione politica o meglio storica degli avvenimenti.</p><p>L’appello finale ai partigiani dell’Europa unitaria suona, dopo le ultime vicende alle nostre frontiere orientali ed occidentali, particolarmente stonato.</p><p>Noi preferiamo mettere in progetto un lungo e difficile cammino da fare e ci pare che esso non si possa neppure affrontare, se l’intelligenza, della quale Savinio parla tanto spesso, non esca dalla sua torre d’avorio per affrontare la lotta contro la stupidità della quale pure l’A. parla molto e con rapido e netto giudizio; se sopratutto l’intelligenza non è animata da carità per una illuminazione di tutti i popoli fino ai ceti sociali più lontani. La «vita propria» si acquista, a patto di spendere la propria vita totalmente per gli altri.</p><p>(<em>a. m.</em>)</p><p>Benedetto Croce, <em>La borghesia</em>, Laterza, <span id="mention-257" class="mention place" about="Bari">Bari</span>, 1945, pagg. 22.</p><p> </p><p>Questo opuscolo, scritto nel 1927, è ricavato dal volume «Etica e politica», del Croce<sup><a href="#footnote-358" id="footnote-ref-358">[357]</a></sup>. La ragione di questa pubblicazione per estratto è evidentemente l’attualità politica del problema che è in esso trattato e che si attiene ad uno dei punti fondamentali del programma ideologico del partito liberale nella sua istanza polemica contro la massa anonima e nella sua richiesta di élites politiche preparate per i loro compiti ed aperte a tutte le classi sociali.</p><p>Croce depreca l’uso e l’abuso del concetto di borghesia nella storiografia moderna e opina sia conveniente disfarsi di quel concetto nel significato che ha assunto e non certo in altri che possono essere legittimi. Il concetto criticato è quello che per borghesia vuol intendere un complesso orientamento spirituale e correlativamente una epoca storica che sia da esso dominata. Ed è un concetto, a suo parere, nato male e cioè non da una schietta considerazione storica, ma da una polemica pratica condotta da due parti opposte, l’aristocrazia ed il socialismo, contro la classe dirigente emersa dalla rivoluzione francese. Il Croce nota il diverso tono di queste due critiche e conclude con interessanti precisazioni intorno alla funzione del ceto «medio», che è anche il ceto mediatore, «ossia non è un ceto economico, ma è il rappresentante della “mediazione” nelle lotte utilitarie ed economiche, la quale non si è attuata e non si attua mai altrimenti che col superare e perciò regolare quella lotta mercé concetti non più economici, e neppure di mera e brutale politica, ma etico-politici...» (pag. 21). Cosicché il ceto medio è una «classe non classe». Come queste osservazioni siano importanti per i professionisti, non c’è bisogno di dire.</p><p>(<em>a. m.</em>)</p><p>Arturo Labriola, <em>Dopo il fascismo, che fare?</em>, Edizioni Gufo di Mario Fiorentino, Napoli, [1944,] pagg. 159.</p><p>Questo di Labriola<sup><a href="#footnote-359" id="footnote-ref-359">[358]</a></sup> è un libro interessante e vivo, molto diverso da altri, sullo stesso tema, o cattivi, o rettorici o inconcludenti. L’esame è sempre sereno; l’indagine, se pur manca la dotta citazione bibliografica, è condotta con metodo scientifico e con serietà. Tanto che, dove pure non sia possibile concordare nelle conclusioni, si deve almeno rispettare il rigore ed il peso delle considerazioni del Labriola.</p><p>L’A. istituisce un’analisi a partire dall’origine, nell’altro dopoguerra, di quei rivolgimenti sociali che han poi dominato, così a lungo e con tanto dispendio di sangue, l’Europa. E li qualifica informi, perché non provengono da forze organiche della società, e patologici, in quanto non rappresentano né vera rivoluzione né vera reazione. Essi esauriscono il socialismo, sopratutto svuotandolo di contenuto, poiché assumono il compito dell’assistenza delle classi povere, al quale le classi ricche si adattano, perché, trasformate in mandatarie dello Stato, vengono largamente compensate dei danni presunti della legislazione sociale. Una forma, quindi, di socialismo, ma senza sostanza. Qui non si ha altro che assicurazioni e consolidamento dei privilegi capitalistici. Questo è appunto per l’A. l’essenza del fenomeno: la cristallizzazione innaturale dell’assetto sociale esistente, l’impedimento di ogni progresso. La soppressione violenta di questo moto apre un grande vuoto nell’animo occidentale, il quale non è riempito dalle forme accese di nazionalismo, cui si abbandonano, obbedendo alla logica della loro natura, gli ordinamenti militari e corporativi.</p><p>Per l’A. questo vuoto può essere colmato solo dall’esperienza socialista, che è in linea con la civiltà occidentale e sopratutto non contrasta con la sua esigenza di libertà.</p><p>Ciò il Labriola tende a dimostrare con argomentazioni, se acute, indubbiamente astratte, e discutibili; sopratutto l’argomento è offerto dal presunto termine finale della evoluzione socialista, consistente nella creazione di aggregati umani di liberi ed eguali, essendo assorbito lo Stato dalle libere associazioni.</p><p>Questo è l’ideale che l’A. vagheggia e che risponde all’interrogativo proposto nel titolo del lavoro: un nuovo umanesimo che faccia perno sull’individuo, che renda quest’ultimo arbitro della sua vita, che riduca lo stato alle sue funzioni essenziali. Il Labriola parla in modo deciso ed esplicito di edonismo e certamente l’individualismo può facilmente ridursi ad edonismo. Ma forse l’espressione tradisce il pensiero, ché l’A. non può ignorare che la pace sociale e lo sviluppo della persona sono fondate esclusivamente sull’amore, che è autocontrollo, veramente eroico, della persona umana. Per queste ragioni non spieghiamo perché l’A. collochi, tra i miti distruttori, anche la «religione tradizionale», che è vero ed operante umanesimo nel culto di un Dio che respinge sacrifici umani e vuole salvo l’uomo nella interezza dei suoi valori.</p><p>Il libro, in conclusione, è di utilissima e piacevole lettura, la quale va consigliata a tutti coloro che vogliono vivere coscienti nel fermento spirituale del nostro tempo.</p><p>(<em>a. m.</em>) </p><h3>Dopo la guerra</h3><p><em>Moro saluta la fine della seconda guerra mondiale e suggerisce di fare memoria della tragedia conclusa per costruire su solide basi la pace. L’articolo è pubblicato in «La Rassegna», III, 1945, n. 28, 9 luglio, p. 2. </em></p><p>La guerra è finita. Non cerchiamo la distrazione della dimenticanza; non torniamo alla serenità della vita di ogni giorno, come se nulla fosse avvenuto in questi ultimi terribili anni. Dobbiamo fare questo sforzo di comprensione e di presenza, anche se è tanto forte in noi la tentazione di andare avanti, distruggendo il penoso ricordo. Il sangue che è stato sparso con un folle larghissimo dispendio non è stato e non sarà assorbito dalla terra. Se noi non chiudiamo gli occhi per non vedere, esso resta dinanzi a noi come un severissimo monito, come un richiamo urgente alla serietà della vita, ai nuovi doveri che ci incombono.</p><p>Non dimentichiamo per rispetto dei morti, i quali, se noi perdessimo il ricordo del loro sacrificio, sarebbero davvero caduti invano. Non dimentichiamo per rispetto di noi e di tutti coloro che soffrono. Inchiniamoci di fronte alle vittime innocenti o riscattate dalla colpa per il sacrificio affrontato con coraggio generoso. Inchiniamoci dinanzi ai morti, a tutti i morti, che la pace del sepolcro, troppe volte spoglio, provvisorio, lontano dagli affetti, ha reso sacri. Sono milioni i caduti. Ricordiamo tutti amici e nemici, perché essi morendo han consacrato col sangue la causa della pace che, combattendo per obbedienza, avevano invece compromesso. Tutto il dolore del mondo sia presente al nostro cuore e sia offerto in sacrificio a Dio per la pace e la bontà che otteniamo.</p><p>La guerra è finita, ma la pace non è cominciata ancora. Dobbiamo farla noi prima che la politica ce lo impedisca ancora una volta con il suo freddo calcolo egoistico.</p><p>Noi dobbiamo lavorare là dove è possibile, per rinnovare il mondo che si muta soltanto cominciando da noi e dal nostro prossimo più vicino. Non si può, alla lunga, giocare con le responsabilità altrui dimenticando le nostre, con le iniziative altrui incontrollabili, trascurando quel che noi faremmo e facciamo, quel che noi trascurammo e trascuriamo di fare.</p><p>La pace sorge nei cuori; è cosa che tocca il fondo più intimo della coscienza. Mettiamoci in pace con noi; mettiamoci in pace con tutti, esperimentando finalmente, dopo il tragico insegnamento, la gioia della rinunzia e dell’amore.</p><p>Il peggio, forse comincia soltanto ora. La vita conosce sempre il dolore. Esso è vinto soltanto dall’attenzione e dalla libertà dello spirito. La guerra continua nella incomprensione dei singoli e delle classi: nell’irrigidimento delle posizioni costituite: nell’ansia smaniosa e disordinata del nuovo. Raccogliamoci con un pentimento e con un proposito, per capirci ed amarci di più.</p><p>Tutta la morte che abbiamo seminato, deve farci spavento. La nostra barbarie, che non rispetta neppure la morte, deve farci pensosi delle sorti della nostra civiltà. Noi abbiamo consumato le ultime risorse di bene; siamo terribilmente poveri e non sentiamo neppure la fame della giustizia e della carità.</p><p>Soltanto un atto di coraggio, una svolta risoluta possono salvarci.</p><p>Non dimentichiamo tutto il sangue che abbiamo versato …</p><p>Mr.</p><h3>Saluto</h3><p><em>Moro segnala i compiti dei Laureati cattolici dopo la guerra, descrive lo spirito che deve contraddistinguerne le iniziative, orientarne l’impegno verso il mondo delle professioni e motivarne la presenza attiva nella società e nella nuova dialettica democratica. L’articolo è pubblicato in «Bollettino di Studium», XI, 1945, n. 6-7, giugno-luglio, p. 1.</em></p><p>Da questo numero il Bollettino di <em>Studium</em>, amichevole collegamento tra i Laureati Cattolici, verrà spedito in tutta Italia. Questa ripresa di contatti, che furono così a lungo e dolorosamente impediti, ci riempie l’animo di gioia. Fino a poco tempo fa sembrava impossibile questo ritorno. Oggi esso è una consolante realtà. Tanto più consolante, perché i primi frammentari incontri che in questo faticoso inizio ci sono stati concessi, dimostrano che nulla è andato perduto di quella costruttiva comunione di vita che costituisce l’anima del nostro movimento. Anzi, si può dire che la lunga prova ha chiarito meglio a tutti noi la necessità e bontà di questa unione, mentre la tristezza dei tempi e l’urgenza di una restaurazione spirituale e culturale ne mostrano il significato sociale, il valore costruttivo per la vita del nostro Paese.</p><p>Agli amici del Nord vada dunque il più cordiale saluto dei Laureati dell’Italia Centro-Meridionale i quali ebbero a soffrire della loro lontananza ed ora si ripromettono di fare insieme con essi molto e buon lavoro. Che davvero di lavorare abbiamo bisogno.</p><p>Indubbiamente questo non è un momento facile per il nostro movimento. Se è vero che la stanchezza, il dolore, l’incertezza dell’avvenire conducono naturalmente verso le nostre attività di vigile controllo spirituale, è pur vero che il generale disordine ed il fiorire di nuove iniziative suggerite dalle particolari condizioni del nostro paese, minacciano di disperderci. Di fronte a questo pericolo dobbiamo reagire con il maggior vigore, riacquistando coscienza della nostra insostituibile funzione tra le forze sociali dell’Italia in questo momento.</p><p>Si tratta ora, mentre la stanchezza è più grande e trae con sé l’inerzia e il disinteresse, di risvegliare la ottusa sensibilità per i problemi umani o, se così vogliamo, per la profonda sostanza umana dei problemi sociali.</p><p>Si tratta, mentre le esigenze della vita impongono la lotta, di trovare nel riconoscimento della Verità essenziale un punto di unità, uno strumento di intesa e di pace. Si tratta, mentre siamo condotti fuori di noi da mille giustificatissime preoccupazioni, di ritornare in noi stessi e di diventare padroni della nostra anima. Si tratta, mentre siamo tentati dall’egoismo e dall’interesse, di inchinarci alle ragioni superindividuali dell’esistenza e di trovare in noi una risorsa di amore da spendere, per non rendere piatta, mediocre, inumana la vita.</p><p>Queste le giustificazioni che potremmo dire umanistiche del nostro lavoro oggi. Né c’è bisogno di rilevare che esso certo non esaurisce i nostri doveri di cittadini, i quali sanno di doversi piegare all’esigenza dell’onesto contrasto d’idee, il quale faccia scaturire l’idea migliore per indirizzare a fine di bene le cose che ci sono comuni. Così la nostra sensibilità spirituale e religiosa non esclude l’adempimento, secondo coscienza, dei doveri politici.</p><p>Oggi certamente si dischiudono alla nostra azione nuovi orizzonti. Basti accennare, per convincersene, alle nuove possibilità d’influenzare, in un ambiente di libertà, l’opinione pubblica attraverso gli strumenti più efficaci della sua formazione. Queste possibilità stanno per avere un concreto assetto istituzionale, ma intanto noi possiamo già avvertire i nuovi doveri di presenza attiva ed intelligente, quali c’incombono in questo momento di fronte all’ambiente sociale in cui viviamo. Ma sopratutto tre aspetti della nostra funzione mi piace rilevare.</p><p>Innanzi tutto l’approfondimento dei nostri compiti di fronte all’Azione Cattolica. Noi siamo iscritti in quest’ultima nella posizione elastica di una sezione a composizione varia con largo raggio di azione ed eccezionale agilità di forme e di iniziative. Da questa posizione si derivano straordinarie possibilità che – dobbiamo riconoscerlo – non abbiamo sinora pienamente sfruttato. Abbiamo compiti di indirizzo generale di costruttiva unificazione, di perfetta aderenza alle esigenze etico-politiche della nostra collettività nazionale. Non sottraiamoci a questi compiti; non rifiutiamo di essere il fermento animatore di questa massa organizzata, che può essere la più forte, la più compatta, la più efficacemente presente nella vita sociale italiana.</p><p>Ancora: la presenza nostra nell’ambiente della professione. A questo scopo sono state promosse le Unioni professionali, le quali realizzano un maggiore svincolo delle forme e delle esigenze organizzative, per contribuire più efficacemente allo sviluppo di una coscienza professionale cristiana in Italia.</p><p>Qui facciamo leva sullo spirito di unità delle professioni, sulle sensibilità e gli interessi professionali. Si tratta di creare delle forze agili ed omogenee con larghe possibilità di azione e capaci di intervenire in modo efficace come organismi espressivi di opinione pubblica in ogni ordine di problemi. Le esigenze del collegamento interprofessionale, che è tanta parte del nostro spirito sono state garantite. Le unioni professionali sono il nostro sforzo estremo di allontanarci da noi, senza perderci, per impossessarci del nostro mondo e farlo cristiano.</p><p>Infine (e siamo costretti ad accennare appena): approfondimento del significato sociale delle singole professioni e perciò delle Unioni professionali. Perché la professione è un osservatorio levato sul mondo; un punto di riferimento e di collegamento. Le professioni debbono essere schierate come forze di lavoro qualificato accanto ad altre forze di lavoro in una fraternità costruttiva e naturale. La nostra opera attinge così una meta lontana; l’intelligenza è a servizio di tutta la vita; la carità dell’esercizio professionale è una forza per organizzare con criteri di giustizia e di pace l’intero mondo del lavoro. Questo senso ha la nostra adesione alle Associazioni cristiane dei lavoratori italiani.</p><p>Questi sono schematici e freddi indirizzi, maturati da una lunga e dolorosa esperienza, della nostra azione futura. Non è detto qui dell’impegno di sacrificio e di amore che essa richiede. Non è detto, perché queste cose non è facile dire e d’altra parte, una onorevole tradizione ci permette di considerarle sussistenti. Veramente il nostro lavoro, di cui abbiamo voluto tracciare alcune linee essenziali, non è mortificato in uno schema quale che sia, ma è invece affidato alle libere energie degli spiriti, a quella originalità ansiosa di nuove esperienze e di migliori adeguazioni, la quale è il contrassegno di nobiltà del mondo della cultura, dell’intelligenza cioè raffinata e pronta. Questa non è che un’indicazione; invito di iniziativa più che di disciplina. Questa fiducia di una rispondenza non piatta, ma vigile ed intelligente è un grande motivo di sicurezza in quest’ora buia. Se ieri il Movimento Laureati fu l’unica forza democratica del nostro paese, oggi esso deve essere la forza più sostanzialmente, più umanamente democratica, la più responsabile e costruttiva della nuova storia.</p><p><span id="mention-121" class="mention person" about="AldoMoro">Aldo Moro</span></p><h3>Al di là della politica</h3><p><em>In un articolo, non firmato, pubblicato in «Studium», XLI, 1945, n. 7-8, luglio-agosto, pp. 181-182, Moro riflette su come la riduzione della vita in termini esclusivamente politici operata dal fascismo rischi di rinnovarsi con i partiti democratici e fissa i limiti entro i quali la politica può efficacemente porsi a servizio dell’uomo senza ostacolare lo sviluppo della personalità e l’esperienza sociale. </em></p><p>Dopo la vigorosa reazione al totalitarismo di stato e cioè alla riduzione della vita in termini di politica, il nostro paese va purtroppo rapidamente rinnovando quelle esperienze contro le quali il popolo era insorto come per inammissibili sopraffazioni e deformazioni dei valori schiettamente umani. Noi non vogliamo ora rivolgere a questo tempo tormentato facili e pericolose accuse di rinascente esclusivismo totalitario, benché esse possano apparire giustificate dal presente stato di cose. Ma certamente si può e si deve dire che l’esigenza politica torna in Italia ad essere in primo piano e porta con sé, in quanto appunto non sia corretta ed integrata, unilateralità, faziosità, impazienze, eccessi, incomprensioni a scapito di quella pace che tutti ardentemente desideriamo e che, in definitiva, la politica stessa, se contenuta in giusti confini, dovrebbe servire a costruire.</p><p>Noi non mettiamo in dubbio, naturalmente, la buona fede e l’onestà di intenti di coloro che ritengono loro primo e talvolta esclusivo dovere la vita politica in tutte le sue forme. Di più sappiamo bene che quest’ultima è necessaria, che, nel disinteresse per le sorti della comunità, nell’illusione che si possa lasciar fare agli altri, riservandosi l’essenziale, son poste le premesse delle dittature, le quali finiscono poi per travolgere proprio quelle cose essenziali, le più intime e umane, che rappresentano una vera e irriducibile ragione di vivere. Ma appunto l’esercizio delle attività politiche è fecondo, a patto che sia a servizio della causa dell’uomo e pronto perciò a riconoscere i propri limiti, ad inchinarsi alle realtà auguste e sacre della vita. Le quali si riproducono, moltiplicate, nella esperienza sociale ed animano ed elevano l’attività politica che ne garantisce il libero svolgimento, sempre che non sia esaurita la persona umana nella sua individualità originale, nella sua ricchezza di valori, nel segreto fermento della sua esperienza esclusiva.</p><p>Non si può risorgere nel segno della libertà, se non si progredisca dalla rivendicazione di parziali libertà economiche e politiche alla positiva affermazione del valore incommensurabile della persona e del suo proprio «mondo»; se non si passi dalla difesa di fronte alle pretese esorbitanti della società allo svolgersi costruttivo della personalità singola.</p><p>Vi sono nella esperienza cristiana motivi in questo senso schiettamente liberali, perché cristiana è l’ansia dell’essenziale, cristiano il rispetto religioso per tutte le espressioni della vita, guardate come manifestazioni irriducibili della persona, anche se vengono naturalmente conferite alla vita sociale. Il gioco instabile degli equilibri politici, gli urti, aperti o velati, degli interessi, i compromessi inevitabili con la forza son cose certo necessarie, ma che si arrestano dinanzi alla soglia inviolabile dello spirito umano, il quale conosce gli eroismi della vita morale, le creazioni fantastiche, le estasi religiose, gli ardimenti del pensiero. Bisogna che la politica si fermi in tempo, per non guastare queste cose; bisogna che essa, riconoscendo volenterosamente i suoi limiti, lasci all’uomo il possesso esclusivo di questo suo mondo migliore, intimo ed originale. Essa è soltanto strumento di questa elevazione ed è nel suo essere subordinata e pronta a servire efficacemente la totalità complessa e misteriosa della vita la sua innegabile grandezza. Perché senza politica, senza sana e libera politica, manca all’uomo l’ambiente nel quale costruire il suo mondo, manca la libertà necessaria per essere libero. Ma se la politica vuol essere tutta la vita, se una sola, e sia pure essenziale, libertà lavora per esaurire le altre, più vere e sostanzialmente costruttive, l’uomo è finito e la vita perde la sua chiarezza e ricchezza.</p><p>In questo momento, nel quale un problema politico di grandissima portata propone alla nostra attenzione, per la inestricabile connessione dei diversi aspetti della vita, tutti i problemi umani, noi corriamo il pericolo di perdere i frutti di una rivoluzione liberatrice per una troppo angusta considerazione della libertà umana, di quella dignità, affermata forse solo a parole, della persona, per rispetto della quale gli uomini hanno preso le armi come per una crociata.</p><p>Bisogna avere il coraggio di andare sino in fondo. Non basta essere salvi dalla violenza, se poi l’astuzia o la superficialità o la fretta insidiano ancora la nostra più vera ricchezza. La ricchezza della nostra umanità completa va rivendicata a noi contro i pericoli dell’inaridimento e dell’esteriorità. Il nostro diritto ed il nostro dovere è di tornare uomini, poiché appunto l’umanità ci fu tolta, di rivendicare, insieme con il precluso esercizio delle responsabilità politiche, l’adempimento indisturbato della nostra vocazione umana nell’ordine naturale e soprannaturale. Al di là della politica c’è un residuo immenso che rischiamo ancora di sprecare.</p><p>Questo rispondere ai compiti più alti e più propri dell’uomo non è naturalmente impedimento della giusta (non violenta cioè, non assorbente, non esasperata) attività politica, ma è il migliore avviamento ad essa. Ché soltanto l’uomo moralmente responsabile il quale ha contatto con l’essenziale, soltanto l’uomo padrone di sé, che è tutto se stesso, può progredire con l’animo pronto e sereno all’adempimento di questo nuovo dovere. Il richiamo serve solo a ridestare il gusto, così lungamente perduto, delle cose più buone e più nostre, che furono sperperate minuto per minuto ogni giorno di più. La politica uscirà, infine, irrobustita da questa rinunzia, diventata sopratutto più umana, più vigile, più pronta a servire la vita. Ed il suo compito di unificare sarà immensamente agevolato dalle naturali comprensioni, dalle risorse di superiorità, di amore e di pace, che lo spontaneo fiorire della vita dello spirito determina.</p><p>Noi siamo molte volte conquistati dall’attrattiva dell’ultima cosa che siamo chiamati a sperimentare. Dobbiamo invece avere il coraggio di essere, in un tempo fatalmente politico, più che politici. Cioè, pienamente e veramente, uomini.</p><h3>Osservatorio 1</h3><p><em>In un intervento apparso in «Studium», XLI, 1945, n. 7-8, luglio-agosto, p. 193, Moro, distanziandosi dal richiamo all'anticlericalismo di un giornale socialista indipendente, ricorda come la presenza del cristianesimo nella sfera pubblica debba essere comprensiva e aperta alla collaborazione, così da costituire un fronte comune della responsabilità morale.</em></p><p>Rispondendo all’«Osservatore Romano», l’«Epoca» del 22 giugno delinea un anticlericalismo misurato ed intelligente, essenziale, a suo dire, alla vitalità stessa della Chiesa<sup><a href="#footnote-360" id="footnote-ref-360">[359]</a></sup>. Ed è la richiesta ansiosa della rispondenza delle azioni allo spirito della fede professata, l’attesa di quella superiore dignità della persona, la quale sdegni l’altezza della missione esercitata.</p><p>Noi non vediamo perché questo senso vigile e riguardoso della grandezza delle cose che sono in gioco nell’esperienza religiosa debba assumere un nome che sa di opposizione sistematica e d’incomprensione. Ci sembra che il termine usato dica troppo e male per quel che si voleva in realtà esprimere. Ma non vogliamo fare questione di parole e preferiamo approvare quanto è detto dal giornale socialista indipendente, estendendolo un tantino al di là del confine fissato.</p><p>Perché che varrebbe curare la dignità perfetta dei ministri di Dio, se non curassimo la nostra, di noi che siamo pure, in certo qual modo, sacerdoti e missionari ed esplichiamo, nella verità e nella carità, una funzione nel mondo, la quale, benché diversa, è pur essa una mediazione a Dio? E cioè consacrazione perenne, operata dalla nostra libertà responsabile, di noi, delle nostre opere, delle nostre cose, di coloro che avviciniamo e serviamo. Perché noi siamo sempre e dovunque, in quanto lavoriamo, e cioè viviamo amando, una luce di rivelazione accesa nel mondo e lasciamo giudicare da noi la verità che ci sollecita ed è nostra ragione di vivere. La nostra scelta quotidiana è tra il contingente e l’eterno, tra la morte e la vita. E non è fatta questa scelta soltanto per noi, ma per tutti e tutti possono domandarci perciò tale altezza di sentire e di operare, la quale testimoni per noi dell’adesione alle ragioni supreme della vita. Questo fervore di vita morale in tutti, questo vigile senso delle nostre responsabilità umane e sociali è pienezza di vita della Chiesa. In essa davvero dobbiamo poterci giudicare con severità e verità, per andare avanti.</p><p>Possiamo domandare a tutti, socialisti compresi, di sentirsi parte di una Chiesa che si cura delle supreme responsabilità dell’uomo, dove ogni travaglio morale è accolto, ove è affermata la dignità di chiunque, lavorando, fa svolgere la vita e la consacra e la rende buona? Essenziale è soltanto quel controllo che permette di «rispondere» della propria opera. Se non si può fare un fronte unico della fede, si può almeno stabilire – ed è cosa di straordinaria importanza, – un fronte unico di responsabilità morali nella solidarietà sociale. E ciò vuol dire, sappiamo bene, offrirsi in sacrificio, rinnovare, come accenna il giornale, il coraggioso e rettilineo amore di verità dei martiri. Se sapessimo vedere i milioni d’innocenti travolti dalla guerra come martiri offertisi per questa rinascita morale, se sapessimo proseguire la loro opera, avremmo fatto un passo avanti nel difficile cammino.</p><p>(<em>a. m.</em>)</p><h3>Osservatorio 2</h3><p><em>Moro, in risposta al socialista Umberto Calosso che ha parlato del primato evangelico dei poveri, insiste sull’ideale umano di povertà dello spirito e indica nel pieno sviluppo della dignità umana l'umile ma fondamentale compito del futuro in un intervento pubblicato in «Studium», XLI, 1945, n. 7-8, luglio-agosto, p. 203.</em></p><p>Ribattendo alla tesi crociana che la storia si fa dall’alto e non dal basso, Umberto Calosso svolge sull’«Avanti[!]» del 13 giugno interessanti considerazioni<sup><a href="#footnote-361" id="footnote-ref-361">[360]</a></sup>. Egli richiama all’annuncio del primato dei poveri contenuto nel Vangelo, a quella stupenda ignoranza dell’artificio e semplicità di cuore, le quali permettono di aderire alla profonda sostanza della vita. Tanto che appare, per questa misteriosa ricchezza, naturale ed attuabile la promessa, che si va faticosamente compiendo nel travaglio della storia, di un possesso d’incomparabile valore.</p><p>Noi non crediamo che Calosso, il quale è così intelligente ed acuto osservatore, dia a questa povertà una semplicistica interpretazione formale ed esteriore. Il problema, se non si vuol negare la vita nella complessità multiforme dei suoi valori e nel duro, necessario lavoro di instaurazione morale, non è già di essere, bensì di farsi poveri in una perenne coraggiosa «conversione», la quale apre veramente le porte del Paradiso.</p><p>Chi non sa che si può essere poveri ed insieme egoisti, cupidi, disattenti, complicati, privi, a dispetto della buona occasione offerta, della divina semplicità dell’essere poveri? Chi non sa pure che gli ardimenti della cultura e dell’esperienza morale, la raffinatezza dello spirito possono manifestarsi in una forma lineare e diretta, in una perfetta aderenza all’essenziale contro ogni artificio, in un possesso umile ed appagato di se stessi? Ciò va detto, naturalmente, senza pregiudizio dei problemi, innegabili ed improrogabili, della giustizia sociale. Ma intanto riconosciamo di essere tutti per un ideale umano di povertà dello spirito, sostanziosa ed affaticata.</p><p>La rivoluzione che si annuncia potrebbe, per la sua profonda spinta democratica, tendere a parificare, livellare, esaurire. Ma non sarebbe allora veramente liberale ed opererebbe contro le profonde esigenze della vita e le consegne della storia. Ed invece, se si vuole un vero avanzamento civile, si tratta di fare svolgere la persona secondo tutte le sue possibilità, di farle assumere responsabilità differenziate e distinte.</p><p>Essenziale è che il nostro tempo (tempo cristiano) sia annuncio storicamente efficace della dignità di ogni uomo; che la cultura, ch’è straordinaria ricchezza della vita, sia a servizio della società ed essa stessa aperta a sempre nuove adesioni; che, sopratutto, animi la nuova storia, a differenza della recente e rovinosa, lo spirito della semplicità, del riservo, del pudore. Questa conversione, che ci chiuda con retta giustizia in noi stessi senza soffocarci, che ci faccia volere la nostra straordinaria grandezza con umanissima umiltà, è il nostro più difficile compito della vita individuale e sociale.</p><p>(<em>a. m.</em>)</p><h3>Osservatorio 3</h3><p><em>Moro condanna la tendenza che vede diffondersi nel paese a usare la giustizia secondo la logica della vendetta in un intervento pubblicato in </em>«Studium», XLI, 1945, n. 7-8, luglio-agosto, p. 223.</p><p>Vi sono in questo momento nel nostro paese (e presumibilmente non soltanto nel nostro paese) dolorosi fenomeni di rigorosa intransigenza. Naturalmente non si vuol negare qui che la giustizia debba fare il suo corso né si ha la pretesa di ridurre semplice e piano quel che è invece terribilmente complesso. Ma non si può fare a meno di avvertire del carattere non risolutivo dei mezzi adoperati per risolvere questa gravissima crisi. Vogliamo eliminare? Vogliamo punire? Va bene. Ma poi? Qual è il domani che noi prepariamo? Perché non possiamo farci illusioni che queste cose siano altro che urto di forza contro forza, anche se una di esse ha il diritto dietro di sé e si suole chiamare, con un nome più conciliante, giustizia. Può sembrare che dopo tanta compressione la libertà, la irriducibile libertà umana, sia andata perduta, tanto che la via da percorrere diventi ora immensamente più facile per la mancanza di questo formidabile ostacolo. Invece la libertà, benché compressa, non è mai perduta del tutto e c’impone di comportarci, anche nella lotta, nel giudizio, nella condanna, come uomini liberi di fronte ad uomini liberi. Proprio contro la libertà la forza è impotente; su di essa incide efficacemente soltanto la persuasione. Qui una sola forza può operare ed è quella dell’amore.</p><p>La nostra civiltà sembrava avere durevolmente ricevuto il principio che soltanto l’amore, ch’è attesa di redenzione, ch’è fiducia nella possibilità della redenzione, giustifichi ed esalti la reazione punitiva della società, anche la più dura.</p><p>Si badi, non si tratta di ammorbidire la giustizia, di renderla clemente, di agevolare le evasioni. La giustizia è giustizia senza qualificazioni ed ha in sé il suo irrigettabile [sic] limite di rigore. L’essenziale è che sia giustizia appunto e non vendetta, vivificata perciò dell’amore, strumentale e provvisoria, fiduciosa nelle capacità di recupero dell’uomo, rispettosa dell’uomo, in una parola.</p><p>Questa crisi, come tutte le crisi, non sarà chiusa con il sangue, neppure per coloro che hanno sofferto e pagato di persona. Come tutte le grandi fratture che nascono dall’oscuramento della verità (e chi può dire di non esserne, anche in minima parte, responsabile?), questa può essere superata soltanto da un ritrovamento della verità operato dall’amore. Benché possa costare gravissimi sforzi, benché all’istinto possa apparire esperienza impossibile, questa rinascita dell’amore, dopo l’odio e contro l’odio, è la sola cosa seria e costruttiva. Ed è poi in definitiva anche la più utile.</p><p>(<em>a. m.</em>)</p><h3>Libri ricevuti</h3><p><em>In «Studium», XLI, 1945, n. 7-8, luglio-agosto, p. 235 Moro segnala l’Almanacco Mondadori del 1945 e altre pubblicazioni. </em></p><p><em>Il Presagio, Almanacco Mondadori 1945</em>, (a cura di Mario Vinciguerra<sup><a href="#footnote-362" id="footnote-ref-362">[361]</a></sup>), Roma, 1945, Ed. Mondadori, pagg. 257.</p><p>È una pubblicazione naturalmente frammentaria, ma vivace ed interessante. Tutti, si può dire, gli aspetti della vita contemporanea vengono presi in considerazione e trattati, spesso, da persone di indubbia competenza. Così è per l’articolo introduttivo di Carlo Sforza sugli sviluppi organici della comunità internazionale e la conversazione con Benedetto Croce sugli indirizzi di una nuova cultura. Articolo, quest’ultimo, misurato eppur fiducioso.</p><p>Segnaliamo ancora: <em>Umanesimo dello Sport</em> di Francesco Flora<sup><a href="#footnote-363" id="footnote-ref-363">[362]</a></sup>; <em>Epurazione</em>, di Maria Venturini<sup><a href="#footnote-364" id="footnote-ref-364">[363]</a></sup>; <em>Russia ed Europa</em> di Wolf Giusti<sup><a href="#footnote-365" id="footnote-ref-365">[364]</a></sup>; <em>Come coprirsi</em> di Corrado Alvaro<sup><a href="#footnote-366" id="footnote-ref-366">[365]</a></sup>; <em>La Scuola</em> di Guido de Ruggiero<sup><a href="#footnote-367" id="footnote-ref-367">[366]</a></sup>; <em>L’avvenire della democrazia</em> di Giuseppe Saragat<sup><a href="#footnote-368" id="footnote-ref-368">[367]</a></sup>. </p><p>(<em>a. m.</em>)</p><h3>Le cose essenziali</h3><p><em>Moro propone ai cattolici un severo esame di coscienza per vincere sia la sopravvalutazione che la sottovalutazione del proprio ruolo e della propria influenza sulla società, con le conseguenti soluzioni dell’inerzia e dell'appello miracolistico. Il mondo attende invece dal cristianesimo una testimonianza del primato dell’interiorità. L’articolo è pubblicato in «Bollettino di Studium», XI, 1945, n. 8, agosto, p. 1.</em></p><p>Poiché siamo ad una svolta del nostro cammino, abbiamo il dovere di riesaminare con coraggio spregiudicato le nostre posizioni, per accertare quel che siamo e valiamo in questo mondo sconvolto, quel che si aspetta da noi e se lo possiamo dare. Anche noi siamo infatti indulgenti verso luoghi comuni, quando essi accarezzano il nostro desiderio di quiete e ci fanno contenti, mettendoci in pace con la nostra coscienza. Così abbiamo sopravalutato e forse continuiamo a sopravalutare le nostre forze, reputandoci presenti in modo attivo e decisivo in un ambiente storico, che invece, per nostra colpa, riusciamo a toccare soltanto in superficie.</p><p>Poi, invece di apprezzare adeguatamente quel che va fatto da parte nostra per incidere in profondità, avvertiamo di tratto in tratto la nostra insufficienza ed assenza ed allora, dimenticando la nostra profonda ragione d’essere e le sue difficili vie di attuazione, vogliamo correre ai rimedi immediati e miracolistici, vogliamo impadronirci di leve di comando, vogliamo sentirci padroni del nostro mondo con la stessa mentalità superficiale ed esteriore di coloro che, poco tempo addietro, così si illudevano di dominare e non contavano nulla.</p><p>Dovremmo fare un rigoroso esame di coscienza, un esame in profondità che ci conduca molto lontano e ci faccia condannare in noi e negli altri tutto quello che va condannato, non per essere cattivi, non per fermare sconsolatamente il nostro cammino, ma per andare avanti più pronti, più celeri, più puri verso la meta. Il nostro difetto è innanzi tutto l’egoismo; un egoismo, qualche volta, mascherato di carità, un egoismo che trova sempre la sua buona giustificazione, perché non è sincero con se stesso. Quando si è professionisti, e cioè esposti a tutti gli incerti della lotta per la vita, quando si è attraversata la soglia fatale di quella giovinezza che conosce essa sola generosità ed eroismi, il senso cupido e riposante delle proprie esigenze, del proprio angusto lavoro, del proprio ristretto ambiente costituisce la più grave tentazione, la più seria minaccia allo slancio caritativo della missione umana. Non basta dire a parole che noi siamo uomini di carità. Non basta ricercare affannosamente taluni doveri precisi e minuti come un alibi di irresponsabilità per tutto quello che potremmo e dovremmo fare e non facciamo. Intanto non son tanto le nostre esperienze concrete che contano, quanto lo spirito che le anima. Non è tanto un problema di fare o non fare, in questo o in quell’ambiente e per questo o quel fine, quanto l’ardore contenuto da fredda determinazione di una carità che riesce ad essere presente dovunque, sia necessario, perché crede a se stessa e non ha paura di sé. Noi siamo ridotti al punto, da essere pavidi sostenitori della verità in cui crediamo, perché ci mancano le risorse di carità (e cioè fiducia nella verità ed in noi che la professiamo), le quali ci consentano di spianare strade luminose ed aperte all’avanzare della verità nel mondo.</p><p>Questo spirito di coraggio e di apertura, ove noi lo possedessimo, ci insegnerebbe, senza possibilità di equivoco, quel che dobbiamo fare, ci aprirebbe insospettabili orizzonti di azione, romperebbe il circolo chiuso e soffocante della nostra inerzia così vicina all’egoismo.</p><p>Sapremmo, a questo patto, evitare la schematizzazione della nostra attività professionale, ridotta ad un ritmo monotono ed insignificante di azioni sempre eguali dominate dalla legge fatale dell’utile. Sapremmo di più allargarci con un soffio impetuoso dello spirito verso infiniti aspetti della vita, quali non ci toccano direttamente per non essere né famigliari né professionali, ma che pure son nostri, perché attengono a quella società umana alla quale siamo indissolubilmente congiunti. Qui altri rimedi non si possono indicare che lo spirito di verità e di carità, e cioè una ricerca intensa del nostro compito nel mondo ed una dedizione che si pieghi ad esso, rinnovando, quale che sia l’età e l’esperienza sofferta, le ineguagliabili e vivificatrici risorse della eterna giovinezza dello spirito.</p><p>Il secondo nostro difetto è, come si accennava, la superficialità. Per questa, che si annida in noi come un fondo scuro di resistenza al nostro lungo tentativo di approfondimento e di essenzialità, noi siamo condotti a vedere le cose in una luce immediata, nel loro senso più semplice e in definitiva falso, nei loro sviluppi più evidenti e in definitiva vani. Questa mentalità malata ha posseduto e possiede ancora in tanta parte il mondo. I suoi tristi effetti sono evidenti, così come è evidente che essa si rinnova pericolosamente in nulla vinta dalle rovine che ha determinato. Mi pare che il cristianesimo abbia questa altissima e non sostituibile funzione di discriminazione e si ponga per ciò come un segno di contradizione al quale l’uomo si misuri come uomo interiore o uomo esteriore e cioè non uomo. L’uomo interiore è quello della verità e della carità, e poiché crede in esse, non ha fretta né dispera; non domanda di possedere le cose che son date in sorte all’uomo esteriore, poiché esse, con la loro ingannevole consistenza, fanno pur perdere l’essenziale. L’uomo interiore entra in lotta per la verità e solo per essa; non si lascia ingannare da falsi amici né da falsi nemici, ma cerca in ogni caso l’essenziale e per l’essenziale si dona completamente senza calcoli. La sua azione è tutta indirizzata alla meta e si svolge quieta e semplice. Ciò non vuol dire che nel profondo dello spirito l’uomo interiore non sia divorato dall’ansia di fare; ma egli sa che pensare ed amare è l’opera migliore e che l’ansia non deve diventare impazienza né negare la sua ragione nobilissima. Io credo che il mondo attenda dal cristianesimo oggi essenzialmente questa testimonianza di interiorità, e cioè di verità e di carità. Penso che nessun’altra azione sia più efficace di questa, nessun’altra conquista, benché più vistosa, sia più seria. E poiché questa è la missione del cristianesimo e perciò dell’Azione Cattolica, mi sembra che si attenda da noi, che forse abbiamo gli allettamenti e gli sbandamenti di un momento estremamente difficile, una conversione che ci faccia padroni di noi. Ciò vuol dire ritrovare intatta la specialità del nostro compito in un mondo così ricco di fede e di annunziate rivelazioni e con esso la grandezza del nostro lavoro di Azione Cattolica, benché possa sembrare, tra tante appariscenti ed assorbenti, una piccola cosa nascosta ed insignificante.</p><p><span id="mention-122" class="mention person" about="AldoMoro">Aldo Moro</span></p><h3>Esame di coscienza</h3><p><em>In «La Rassegna», III, 1945, n. 31, 2 settembre, p. 1 Moro traccia un bilancio della linea editoriale adottata dal giornale nella prima fase di storia italiana seguita al crollo del regime fascista, una linea indirizzata alla difesa dell'uomo comune, e basata su criteri di indipendenza, di misura e di umanità. </em></p><p>Forse è giunto il momento, mentre il primo grande ciclo della storia italiana sta per concludersi, di arrischiare una valutazione onesta e serena di quel che è stato con la sua straordinaria efficacia indicatrice ed ammonitrice. «La<em> </em>Rassegna» mancherebbe al suo compito verso l’opinione pubblica del Mezzogiorno d’Italia e delle Isole se si rifiutasse a questo esame di coscienza, che è un po’ l’esame di coscienza dell’Italiano medio, né fascista, né antifascista alla rumorosa moda oggi dominante, né nazionalista e neppure ciecamente, miticamente internazionalista, né ottimista né pessimista ad oltranza, né reazionario, né rivoluzionario. Mentalità, si dirà, da “uomo comune”? Mentalità, cioè, mediocre, rinunciataria, semplicista, senza impegni di sorta?</p><p>A noi sembra, su questo punto, si debba rispondere in senso nettamente negativo. Si è detto da più parti, con affrettata compiacenza, che questo è il tempo dell’uomo comune, il quale, compromesso da svariate guerre e rivoluzioni, suole ora riprendere il dominio di sé e respinge le inutili e interessate complicazioni e tutto sistema con il suo buonsenso guardingo ed utilitario. Poiché il giornale ha propugnato di volta in volta soluzioni di compromesso, ha ascoltato tutti ed in tutti gli ambienti, ha fatto richiamo sovente alla indeformabile realtà delle cose, si può pensare che il nostro lavoro sia stato fatto sotto l’insegna dell’“uomo della strada”. E noi, poiché l’una espressione vale l’altra, non ci rifiutiamo alla qualificazione, purché ci si intenda sul suo significato.</p><p>La storia non è mai dei mediocri, men che mai in epoche, come questa, ardenti e creative, mentre urgono infiniti problemi con una progressione complicatissima verso l’intimo dell’uomo. Noi siamo stati e siamo contro il falso eroismo parolaio e le interessate deformazioni; contro la superbia della vita, per quella umiltà e semplicità di cuore, alla quale, come un supremo correttivo, l’attività politica rettamente intesa non può sottrarsi. Siamo stati e siamo per l’uomo non irrequieto e non complicato di vana complicazione, ma il nostro ideale non è di una umanità mediocre, senza pensieri, senza contrasti di idee, senza tormenti, senza quel crudo e sostanziale eroismo nel quale si risolve un umanesimo senza aggettivi. Non abbiamo voluto, no, solleticare gli istinti peggiori, adescando ora alla reazione, ora alla rivoluzione in nome della vita arida e piatta. Di fronte ad una tremenda situazione di equivoci spirituali, di dissensi, di sconforti, di esasperazioni e disperazioni all’uomo cosciente e libero abbiamo chiesto lo sforzo supremo dell’esercizio del suo io più alto, per non cedere ed andare avanti. Gli abbiamo chiesto di volere senza paura il pensiero e l’azione, per rendersi conto di sé e degli altri e per tracciare, in armonia con le altre, la sua via faticosa nel mondo.</p><p>Questa richiesta di attenzione vigile ed operosa, di presenza a sé ed al mondo, questo tentativo di capire tutto, anche il vano contorcimento, nella sua intima espressività, sono avviamento alla democrazia e ne costituiscono anzi, al di là delle formule, la profonda sostanza. Una democrazia in termini di tormentato e misurato umanesimo è stato il criterio ispiratore di questo lavoro, il quale ha sempre voluto esprimere fede nell’avvenire della democrazia, nella suprema ragione democratica della vita sociale.</p><p>Rifiutando lo schema formale, per battere questa più difficile strada, volendo di ogni problema operare una riduzione in termini umani (per pietà, per amore, per fiducia nell’uomo), l’attività politica ci è apparsa compresa nella complessa realtà della vita.</p><p>Un autentico liberalismo non può prescindere da questo controllo rigoroso, da questo criterio di misura fondato sulle risorse supreme della personalità. La politica è una grandissima cosa, se si inserisca armoniosamente in un quadro complesso di valori e prenda respiro e luce da tutti. Siamo stati perciò contro le esasperazioni provinciali e le politichette da corridoio, auspicando il serio dibattito delle idee, la signorile superiorità delle forme, il disinteresse pronto di chi è disposto a rinunziare e ad andarsene, per non accettare compromessi con la propria dignità morale.</p><p>Su di un piano così elevato destra e sinistra si avvicinano l’una all’altra e si allontanano insieme, piccole come sono, ridotte a due formulette in antitesi, in un mondo così complesso e così inquieto. Abbiamo voluto la giustizia nell’ordine. Abbiamo aperta la via alla legittima aspirazione politica delle così dette masse, le quali sono una cosa seria quando cessano di essere strumenti di manovra e si riducono alla loro sostanza umana. Agli uomini di sinistra abbiamo chiesto e chiediamo di educare innanzitutto e sopratutto il popolo sovrano, di accendere una luce di moralità nelle coscienze che debbono potersi controllare, di rinunziare alla fretta rovinosa, quando si tratta di preparare gli animi alla grande prova della vita sociale.</p><p>Ed abbiamo detto anche, di volta in volta, parole di pace e di amore, di raccoglimento, di interiorità, di responsabilità. Non ce ne pentiamo, anche se esse non son mai di moda ed oggi meno che mai. Sono, in fondo, le sole serie e costruttive che si possano pronunziare; le sole che non lascino strascichi di amarezza e di dubbio; le sole che vadano sempre bene, anche se sembrino giungere ad un risultato negativo.</p><p>Le abbiamo dette queste parole senza eccessiva fiducia nello sviluppo immediato, ma con una grande fede nella bontà della vita.</p><p>Mr.</p><h3>Una patria umana</h3><p><em>Nel settembre 1945 si riunisce a Londra il consiglio dei ministri degli Esteri delle cinque potenze vincitrici: gli Stati Uniti, l’Unione Sovietica, il Regno Unito, la Francia e la Cina. Come stabilito alla conferenza di Postdam, l’incontro avvia il lavoro preparatorio dei trattati di pace. Le sorti dell’Italia occupano un posto importante nelle discussioni. Moro ne è consapevole e, richiamato il significato della pace, sottolinea con preoccupazione come il rafforzamento della comunità civile sia il miglior rimedio contro il pericolo di scelte internazionali unilaterali sulle sorti dell’Italia. L’articolo è pubblicato in «Ricerca», I, 1945, n. 10, 15 settembre, p. 1. </em></p><p>Nella imminenza della pace per l’Italia i nostri animi si fanno più attenti.</p><p>Se ci fu dissipazione, perché non si seppe reggere alla prova della lunga tensione, se ci fu distrazione nascente da colpevole incoscienza, se ci fu qua e là l’illusione che potesse cancellarsi quel che è irrimediabilmente avvenuto, oggi questa ruvida chiamata a rendere conto, questo ritorno del passato che si sintetizza in un attimo e decide dell’avvenire, ci sollecitano ad essere finalmente uomini e ad assumere il peso delle nostre responsabilità. Ad essere uomini finalmente, poiché si tratta di sostenere un grande peso ed occorrono, per questo, fortezza e limpida coscienza della realtà, troppe volte aspra, della vita. I giovani bisogna che prestino una particolare attenzione, perché oggi si decide di loro, del loro avvenire. Per una colpa non loro, essi, se si dovrà pagare, pagheranno. È molto grave, dover pensare a cose tanto serie, quando si vorrebbe essere spensierati, quando, per diritto dell’età, sembrerebbe poter essere spensierati. Ed invece no. Questi giovani hanno visto in tanta parte bruciata la loro giovinezza ed essi vanno presto, terribilmente presto, alla dura scuola della vita. Per chi tenti dimenticare o distrarsi, c’è questa realtà innegabile: a Londra i Ministri delle Potenze vincitrici sono riuniti, per decidere le sorti dell’Italia e degli italiani. Perché Italia sono gli italiani. Per decidere le loro sorti di uomini per l’avvenire.</p><p>E l’Italia è assente. Dunque, attenzione!</p><p>***</p><p>Questa sarà dunque una pace. Finirà lo stato di armistizio, il quale è una guerra non guerreggiata, per dar luogo alla pace, che è alle soglie delle vie dell’avvenire: non la vittoria che è un dato del passato ed elemento di una situazione straordinariamente complessa. Chi si ferma alla vittoria, è legato ancora al passato ed incapace di promuovere il fermento operoso dell’avvenire. Anche la vittoria si deve saper gettare via ad un punto, quando si tratta di fare la pace, la pace che si alimenta dello spirito di giustizia. Qualche cosa deve essere lasciata da parte, se si vuole che guerra e pace non siano soltanto parole che si succedono e coprono una realtà, purtroppo, eguale. La responsabilità degli uomini, i quali, dopo aver fatto la guerra vogliono costruire la pace, è di sapersi aprire docili a questa grande, stupenda novità, di saper capire e volere questa cosa diversa e di valore infinito: la pace dopo la guerra, la vera pace diversa dalla guerra, incompatibile con la guerra.</p><p>La pace che è comprensione ed amicizia. La pace che è, fatalmente, se vuol essere davvero, perdono. Perché da quel punto incomincia una vita nuova ed un trattato di pace, se è fedele alla sua profonda verità, è un fatto bilaterale, il riconoscimento della parità di diritti e di doveri nello spirito della giustizia. Oh, un vero trattato di pace apre le vie dell’avvenire. Uno falso invece è una orribile ipocrisia, come un sorriso dell’inferno che conclude l’abisso che è stato aperto da noi e per noi, una vorago avidissima.</p><p>Per questo pensando alla pace sospiriamo e qualche cosa ci brucia dentro l’anima dominata da una ansietà implacabile. C’è un giorno più grande di quello nel quale uomini non son morti più per l’azione feroce di un nemico. È il giorno in cui gli uomini non si guardano più da sponde opposte, pronti sempre all’offesa ed alla difesa.</p><p>Questo grande giorno non è venuto ancora. Noi tuttavia lo aspettiamo. Lo aspettiamo sperando, se volete, di assurda speranza. Non sappiamo se sarà quello che chiuderà la Conferenza di Londra o un altro più lontano, o più lontano ancora. Speriamo di una speranza che s’identifica con la fiducia stessa nella vita, con l’amore per la verità. Forse ora tutti i giovani del mondo, tutti coloro che furono sacrificati, sono, senza odio, in attesa della grande giornata. Il giorno dell’amore, senza del quale non v’è pace.</p><p>***</p><p>Chissà se non sarà questo il giorno conclusivo della Conferenza di Londra. Per molti segni si direbbe di no. Ecco forse perché tanti rendono oggi più veloce e distratta la vita, per non capire, per non ascoltare una sentenza che ci tocca nella nostra umanità, che incide nella nostra anima. Non è questo però un buon sistema. Non è un atto di coraggio. Oh, no. Dobbiamo vivere questa giornata, quale che sia. Il peso sarà terribilmente più grave, se siamo disattenti. Questa esperienza non possiamo rifiutarla. Chi ha creduto di veder cadere in pezzi la vita per questa vicenda, si faccia coraggio. Ora ci occorre un’anima intera e pronta. Questo coraggio non è evidentemente dissipazione né slancio di orgogliosa incoscienza. No, noi non siamo di quelli che attendono, sia pure tra mille anni, una rivincita. Non si tratta di prepararsi a questo, di consolarsi con questa idea. Non si tratta di fare un’alzata di spalle, come se la cosa non ci riguardasse. Non si tratta di mettersi fuori del mondo. No, la patria non è finita, anche se essa sarà d’ora innanzi mutilata nelle frontiere che parvero troppo anguste e ridotta nella linea obbligata di una politica potente.</p><p>Perché la patria è una realtà umana, e si nutre appunto di quello che è umano, e cioè spirituale, in noi. Calpestata, avvilita, disprezzata dagli stessi suoi figli, divisa in se stessa, essa ha tuttavia una suprema risorsa nella sua mortificazione.</p><p>Ed è di dare sviluppo rigoglioso come non mai a quella profonda vita dello spirito, la quale, ridotta ma non esaurita in tempi di prosperità esteriore ed apparente, trova ora, in tanta miseria e disperazione, le ragioni determinanti di un insorgere nuovo e vibrante. Sono le vie dell’intimità e profondità dello spirito quelle nelle quali siamo chiamati oggi ad entrare.</p><p>Si tratta di ritrovarci in una stupenda novità, in un autentico totale riscatto. Quanto abbiamo perduto di noi, delle cose più grandi e misteriose della vita, nel tempo che pareva felice ed era invece fiacco e vuoto! Oggi il dolore ci sollecita ad essere uomini ed a fare della patria finalmente una comunità civile nel senso tradizionale ed augusto della civiltà, come progresso morale e pienezza delle energie dello spirito in tutti.</p><p>Costruzione questa, non solitaria certamente. Non è invito all’isolamento egoista il dolore di una minorazione politica, ma sollecitazione alla carità di patria, la quale allora è veramente tale, quando è carità per gli uomini fratelli.</p><p>Comunità umana dunque. Per questa ragione, mentre siamo tutti così disposti a cedere quelle potenze imperiali che non furono mai nel nostro cuore, con disperata ostinazione chiediamo e speriamo che non sia mutilata questa comunità umana, che non siano tolte parti vitali per le quali trascorra la linfa dello spirito italiano, che dev’essere sempre più di finezza, di bellezza, di bontà e di pace.</p><p>Per questa ragione gli italiani e sopratutto i giovani, quale che sia la loro fede, faranno bene a tenere alta la loro dignità umana, ed a ricercare in questo momento cruciale le cose essenziali, una sostanziosa bontà, una verità operosa, una consolante bellezza. Sarà il miglior modo per fronteggiare una pace che si annunzia lacunosa e debole, per far vivere la patria al di là, molto al di là del gioco pericoloso e inumano della forza.</p><p><span id="mention-123" class="mention person" about="AldoMoro">Aldo Moro</span></p><p><strong>[Circolare, 22 settembre 1945] </strong></p><p> </p><p><em>Moro fornisce agli Incaricati regionali e diocesani dei Laureati cattolici indicazioni per la ripresa delle attività, per l’organizzazione del movimento e le iniziative editoriali; ne evidenzia i compiti di formazione religiosa e di azione sociale distinti dalla politica. Il testo della circolare, intestata “A.C.I. Sezione Laureati Segreteria Centrale”, del 22 settembre 1945, è conservato in Isacem, </em>Aci-Pg<em>, b. 19, fasc. 2.</em> </p><p> La imminente ripresa delle attività culturali e formative consiglia di fissare sinteticamente alcuni indirizzi, quali affiorano dall’esperienza di questo anno fortunoso che pure ha visto l’auspicato ricongiungimento di due parti d’Italia ed ha posto con ciò le premesse per la normalizzazione del nostro lavoro. Meglio certo gli argomenti che stiamo per trattare risulteranno chiariti da un incontro nazionale che si spera convocare a Roma ai primi di gennaio in coincidenza con analoga manifestazione della FUCI. Anzi in vista di tale Convegno preghiamo sin d’ora i Dirigenti e gli aderenti di studiare i problemi del Movimento, in modo che possa svolgersi in quella sede una feconda discussione. </p><p>Organizzazione</p><p>Intanto è necessario rivedere le nostre forze e ridare al Movimento, al centro ed alla periferia, un minimo di organizzazione che assicuri la necessaria continuità nell’azione formativa e sociale. È indispensabile perciò procedere in tempo alla raccolta ed all’invio dei nomi degli aderenti, ai quali sarà inviato individualmente il Bollettino di Studium. I dirigenti dei Gruppi abbiano presente le diverse categorie di aderenti le quali si andranno delineando e curino che a ciascuno sia richiesto secondo le sue possibilità. È intenzione della Segreteria Centrale di avere per il prossimo anno una chiara indicazione di coloro che alla periferia, pur non ritirando il biglietto d’invito<sup><a href="#footnote-369" id="footnote-ref-369">[368]</a></sup>, manifestano simpatia per il Movimento e sono suscettibili di essere assistiti in modo saltuario e pure efficace. Questa indicazione deve essere considerata di estrema importanza per i Gruppi, i quali sapranno differenziare nel modo migliore le loro attività, sì da raggiungere, per quanto è possibile, tutti gli aderenti e simpatizzanti. Sarà cura di tutti noi raccogliere il maggior numero possibile di adesioni vincolanti, evitando però di considerare estranei al movimento coloro che non accettano la nostra, benché ridotta, forma organizzativa. Quanto è detto vale naturalmente anche per le iniziative di carattere religioso e culturale sviluppate sopratutto nei grandi centri e non aderenti ufficialmente al Movimento Laureati. Nelle grandi sedi infatti si dovrà curare un opportuno coordinamento tra tutti i centri culturalmente attivi, agendo con molto tatto, per convogliare verso la mèta comune le migliori energie del pensiero cattolico. </p><p>Programma di studio</p><p>Quest’anno si spera di poter inviare tempestivamente un dettagliato programma di studio per i gruppi, eventualmente accompagnandolo con sussidi bibliografici. Siffatte indicazioni non hanno alcun valore vincolante, dovendosi in ogni caso tener presenti le esigenze e le possibilità dei diversi ambienti. Tuttavia pensiamo che un indirizzo sia utile soprattutto nei centri minori, nei quali vi sono minori risorse per un ritmo del tutto autonomo nelle attività. In ogni caso, poiché i temi che saranno indicati verranno trattati nel Convegno Nazionale, un certo indirizzo comune confidiamo sia per risultare del tutto naturale.</p><p>In sede organizzativa è da considerare pure il problema dei rapporti tra il Movimento Laureati ed i rami di Azione Cattolica. Noi speriamo che domini in questa delicata materia un largo spirito di comprensione e di carità e che appunto il nuovo anno si inizi con una intesa cordiale destinata ad offrire agli altri amici ed a ricevere da loro ogni possibile sussidio per il raggiungimento di mète comuni. Ciò vuol dire che il Movimento Laureati nel suo nucleo essenziale non è soltanto indirizzato ad un apostolato di categoria, ma sente ed assume le responsabilità proprie della cultura in confronto di tutti i ceti, ai quali, proprio attraverso il contatto costruttivo con i rami di Azione Cattolica, vuol dare il suo contributo di intelligenza operosa ed orientatrice. Non è questo certo un problema organizzativo, da considerare dall’angusto angolo visuale di una tessera. Si tratta piuttosto di una profonda partecipazione a tutta la vita della Chiesa e di un cordiale aiuto dato senza discriminazione a classi sociali meno dotate dal punto di vista della cultura. </p><p>Partecipazione alla vita pubblica</p><p>Per quanto riguarda la partecipazione alla vita pubblica del paese nel settore politico, non c’è che da confermare quanto è stato più volte manifestato e scaturisce del resto dalla chiarificazione intellettuale cui ci siamo applicati intensamente negli ultimi anni. C’è – sappiamo – una morale professionale del cittadino<sup><a href="#footnote-370" id="footnote-ref-370">[369]</a></sup>. Su questo punto non cadono dubbi ed ogni dubbio che sorgesse per incomprensioni particolari, dovrebbe essere fugato. Non sarà certamente il Movimento Laureati a pretendere di trattenere in modo esclusivo i suoi aderenti, sottraendoli alle loro specifiche responsabilità. Ma proprio perché un tale riconoscimento è lealmente dato, crediamo di poter chiedere a tutti eguale rispetto per la funzione propria ed insostituibile dell’Azione Cattolica, la quale ha compiti di formazione religiosa e morale e di azione sociale del tutto distinti. I dirigenti dei Gruppi curino di rendere chiara a tutti questa essenziale fisionomia del Movimento, il quale, ben lungi dall’aver perduto la sua vitalità, è chiamato ora ad assolvere in sede metapolitica una importantissima funzione, dalla quale risultano agevolate quelle intese di cui il nostro popolo ha così urgente bisogno. I dirigenti perciò si avvalgano di ogni occasione, per richiamare gli aderenti all’adempimento di questo dovere che non è affatto esaurito e facciano notare tutti che funzioni direttive si possono assolvere, solo in quanto vi sia una adeguata preparazione spirituale e morale. </p><p>			Stampa</p><p>Il Centro curerà che la stampa abbia regolarità e soddisfi gli interessi culturali e formativi degli aderenti, ai quali è richiesta una collaborazione, indispensabile per dare alle nostre pubblicazioni il tono desiderato. Si avverte che il Bollettino è di carattere strettamente interno ed organizzativo e non può assolvere funzioni che oltrepassino la sua finalità. È certo desiderabile che sorga una iniziativa di stampa settimanale indirizzata a tutti e capace di seguire e commentare il corso degli avvenimenti. Finora però non si è riusciti a realizzarla; questo voto è affidato al prossimo avvenire. La Rivista «Studium», che ha dato per ragioni evidenti in questi ultimi tempi un maggior rilievo ai problemi sociali, riprenderà man mano il suo equilibrio. E tanto più rapidamente, quanto maggiore e migliore sarà la collaborazione degli amici.</p><p>I rapporti tra Centro e periferia è desiderabile che siano il più possibile intensificati. Purtroppo non è possibile far molto in questo senso per le difficoltà dei viaggi e per i numerosi impegni dei Dirigenti Centrali. Comunque è stato predisposto un piano di visite e di convegni per il prossimo avvenire, dei quali sarà data tempestiva comunicazione. In ogni modo il vincolo tra Centro e periferia può essere egualmente solido attraverso la stampa e la corrispondenza, alla quale invitiamo con la maggiore cordialità.</p><p>Richiamiamo quanto è stato più volte disposto e ribadito intorno alla costituzione delle Unioni Professionali. Questo invito si rivolge naturalmente più pressante alle grandi e medie sedi, ma non dev’essere lasciato del tutto cadere dalle piccole sedi, le quali hanno la possibilità di procurare adesioni personali e di promuovere opportune forme di specializzazione professionale. Sia chiaro in ogni caso che si prepara il terreno per le Unioni Professionali, attuando ovunque una adeguata specializzazione delle attività in modo conforme ai programmi del Movimento. </p><p>Con la fiducia che il Movimento Laureati abbia a riprendere al più presto, per il lavoro generoso di tutti gli amici, la sua piena vitalità, saluto nel modo più cordiale. </p><p>ALDO MORO, Segretario Centrale</p><h3>Ansia di fare</h3><p><em>Moro ricorda che di fronte a un tempo di ansie rivoluzionarie che hanno un fondo anche cristiano occorre prudenza ma anche una capacità di cambiamento e di riforma. L’articolo, non firmato, è pubblicato in «Studium», XLI, 1945, n. 9, settembre, pp. 237-238. </em></p><p>I termini del conflitto politico che oggi tien desta l’attenzione degli italiani sono, crediamo, di natura piuttosto politica e sociale che economica. Questa conclusione scaturisce, più che da una spregiudicata osservazione della realtà economica del prossimo passato ed anche del tempo in cui viviamo, dalla logica stessa dello sviluppo storico, il quale presenta una linea continua di progressive rivendicazioni di poteri che ogni uomo abbia ad esercitare nell’ambito della comunità e per renderne possibile la vita. Prescindiamo ora dagli stati d’animo deformanti, dagli esclusivismi pericolosi, dalle violenze ritardatrici, dalle retoriche che ingannano. Se guardiamo il fenomeno nella sua lineare semplicità, nella sua profonda sostanza, esso è squisitamente umano e cristiano, degno perciò di essere considerato con attenzione ed agevolato in ogni modo. Ed è anzi motivo di profonda soddisfazione, malgrado quelle riserve che non toccano però l’essenziale, riscontrare nell’agitata storia di oggi una determinante più che economica, una rivendicazione che non è di solo pane. Certamente anche l’esercizio di poteri politici può essere ridotto in termini di materialismo, può essere una richiesta che non parta dall’uomo intero, quale noi conosciamo, amiamo e procuriamo che sia, né termini, a sua volta, nell’uomo intero. Tuttavia una esigenza politica è più cosciente, più seria, più libera, più umana di una puramente economica. Ciò dovrebbe far pensare coloro i quali si spaventano o si scandalizzano dinanzi al fluttuare agitato della nostra storia, la quale, se pure in forma contraddittoria e sconcertante, rivela un bisogno che non possiamo lasciar cadere, un voler salire che non possiamo e non dobbiamo impedire.</p><p>Questa nostra è una esperienza di rivoluzione, e cioè di profonda trasformazione, non tanto perché si indirizza a sostituire sistemi economici superati, ma perché rappresenta l’ascesa irresistibile verso posizioni di responsabilità consentanee alla dignità umana di coloro che troppo a lungo furono esclusi dall’esercizio di un potere, il quale pur disponeva totalmente della loro sorte. Primo dovere del cristiano è, crediamo, di riconoscere la linea continua che collega nella loro sostanza questi rivolgimenti alla rivelazione evangelica della dignità dell’uomo, alla stupenda ed impegnativa novità portata da Cristo nel mondo.</p><p>Il problema certo così non è risolto. Molte altre cose restano da capire, indirizzare, conformare. Il cristiano dev’essere cosciente della complessità del divenire storico, delle riserve di prudenza le quali vogliono salvare quel che c’è di umano nella vicenda del passato, della esigenza suprema di far corrispondere alla rivendicazione di dignità e di potere una dignità in atto ed una concreta capacità di volere e di agire per il bene comune. La risoluzione del problema è nella educazione, la quale trasforma l’informe elemento componente il tutto sociale in persona umana responsabile, la massa in popolo. E l’educazione è tale opera, lenta, graduale, radicale, che non può dirsi certo compiuta con un agitato e frettoloso moto rivoluzionario. Ma la rivoluzione minacciata, questa rivoluzione che è nell’aria e turba la vita non solo e non tanto dei pavidi quanto degli onesti che hanno coraggio, è un supremo monito contro l’inerzia nella quale troppe volte ci accomodiamo, contro il fatalismo che spesso prendiamo a nostra giustificazione. Indubbiamente una selezione ci ha da essere. Ma noi dovremmo volere più che una selezione, una totale rinnovazione degli spiriti, la quale, pur discriminando, mostri che nel profondo dei nostri cuori c’è il desiderio vivo e la volontà ferma che tutti possibilmente diventino capaci di essere in pieno protagonisti di storia; di quella storia che, mentre è politica, condiziona in modo straordinariamente efficace la complessa esperienza umana che è al di là della politica.</p><p>Certamente ci vuole prudenza, ad evitare al mondo rovine maggiori di quelle già sperimentate. Ma bisogna che la fretta impulsiva e cieca della rivoluzione dia ai nostri spiriti, che vogliono essere prudenti ed onesti ad un tempo, una straordinaria ansia di fare, perché, al di là delle sollecitazioni demagogiche, questo popolo che sale sia aiutato a raggiungere degnamente e con merito la sua mèta lontana. Fare, il quale include il pensare e l’amare, perché la più grande opera sociale è quella che ha la sua radice nella intimità dello spirito.</p><h3>Osservatorio 1</h3><p><em>In un breve intervento, pubblicato in «Studium», XLI, 1945, n. 9, settembre, p. 261, Moro riassume la lezione spirituale che i vincitori e i vinti possono trarre dalla guerra appena conclusa.</em></p><p>Deve farci meditare questa pace, sia pur stanca e provvisoria, che l’umanità ha raggiunto, questa pace frutto di una vittoria quasi affatto conquistata con la forza delle armi. Chi consideri le vicende del conflitto ed il faticoso e lento organizzarsi degli eserciti vincitori, per diventare una potenza irresistibile, non potrà non riconoscere che la guerra è stata vinta dalla energia morale viva in un costume politico tutto aperto ad affermare la dignità umana ed a rispettare la libertà della persona. Quando uomini devono combattere, e son, nella più rigorosa disciplina, veramente padroni di sé, essi possono far fronte, come han fatto, al primo urto impetuoso delle armi micidiali con il solo loro coraggio, con la sola decisa volontà di tener duro. Questo è miracoloso nella guerra ora finita, che il primo fronte di combattimento, ed il più efficace, è stato tenuto non con le armi, ma con il coraggio, non con la forza, ma con la coscienza ostinata della buona causa e con la fiducia nella propria umanità operosa e alla lunga più forte.</p><p>Dovrebbe essere questa circostanza monito ai vincitori ed ai vinti. Ai primi, perché non spendano follemente questa stupenda ricchezza nell’ebbrezza della vittoria, perché tengano fede, e nel più vasto ambiente, a quel riconoscimento di dignità, a quella fiducia nell’uomo che fu la loro migliore difesa; perché non tradiscano la giusta causa per la quale dissero di combattere e che, presente negli spiriti dei singoli, ne animò la resistenza tenace, quando sembrava follia resistere, per amore di umanità e di giustizia. Ai vinti, perché accolgano umilmente l’esempio che loro viene dalla dura prova e trovino in questa certezza di superiorità del mondo dello spirito su quello della materia bruta, della giustizia sulla forza, un motivo di conforto e di speranza, una indicazione di mete civili da perseguire. Sarà questo un alto insegnamento della guerra che sembrerà per esso non inutilmente combattuta. In fondo lo spirito ha combattuto contro la materia ed ha vinto. Si tratta ora di renderne definitiva la vittoria, superando l’orgoglio e lo scoraggiamento. Perché orgoglio e scoraggiamento sono peccati contro lo spirito.</p><p>(<em>a. m.</em>)</p><h3>Osservatorio 2</h3><p><em>Nel corso dell’estate 1945 si articola sempre meglio sotto il profilo organizzativo il movimento di protesta contro i partiti, di sfiducia verso la politica e di malessere sociale raccolto attorno al giornale satirico e popolare «L’Uomo qualunque», fondato nel dicembre precedente da Guglielmo Giannini. Moro condanna la tattica e l’ideale di vita alla base di questo raggruppamento in un intervento pubblicato in </em>Studium», XLI, 1945, n. 9, settembre, p. 266<em>. </em></p><p>Vorremmo poter essere benevoli con la politica dell’uomo qualunque, la quale non è poi purtroppo una tattica contingente, ma una forma mentale e un abito di vita decadente<sup><a href="#footnote-371" id="footnote-ref-371">[370]</a></sup>. Vorremmo essere indulgenti, perché comprendiamo le profonde ragioni di stanchezza, di esasperazione, di disperazione nelle quali questa corrente trova motivo di successo e sostanziale giustificazione. Questi stati di animo sono così naturali dopo tanto ed inutile soffrire (il soffrire è mai inutile?), che sembrerebbero da compatire e lasciar svolgere per il loro verso. Ma è tale e tanto il pericolo di diseducazione e di rovina spirituale e sociale che un tale stato di cose porta con sé, che non si può compatire più che per un istante e si deve subito passare dall’umano riconoscimento al monito severo ed urgente. Il quale forse, per la situazione spirituale cui si riferisce, ha da avere più che altro il carattere di una illuminazione delle intelligenze, di un richiamo a considerare spassionatamente il significato remoto di questa tattica di indifferenza e di abbandono ed il pericolo che essa determina.</p><p>Non ci piace ripresentare, neppure a scopo di esempio, la vecchia realtà che immaginiamo e speriamo superata. Ma bisogna pur dire che questo che è oggi indicato come ideale di vita all’uomo qualunque è quello stesso che era richiesto ieri come comodo fondamento di una fedeltà incondizionata, tranquilla ed irresponsabile. Ma bisogna pur dire che questa quiete rinunciataria dello spirito è una radicale apostasia dal cristianesimo e quindi un rinnegamento della dignità umana. La vita non è un riposo, è una cosa seria, impegnativa, responsabile in ogni suo aspetto. L’esperienza politica ed ogni altra che sia umana si nutre del pensiero libero, del contributo autonomo, in una parola della suprema e nobile fatica di essere se stessi. Anche la comunità sociale si fonda a questo patto e nasce perciò da una responsabilità amorosamente portata con fatica. L’uomo qualunque non è appunto se stesso, è altri da sé, disposto a tutto, pur di conservare quella sua quiete che è una terribile perdita, la perdita della umanità che acquista con il lavoro la gioia di vivere. L’uomo qualunque, per non essere se stesso, è pronto a tutto, così ad accettare qualsiasi dittatura che nasce fatalmente dove al posto della ansiosa libertà dello spirito c’è il vuoto.</p><p>(<em>a. m.)</em></p><h3>Libertà ed unità</h3><p><em>Moro sottolinea che la frammentazione delle forze nell’apostolato e nell’azione religiosa ha necessariamente gravi ripercussioni sul piano culturale e politico, dove sarebbe importante e urgente dimostrare maggiore coesione e un’attitudine costruttiva e aperta al dialogo con tutti. L’articolo è pubblicato in «Bollettino di Studium», XI, 1945, n. 9, settembre, p. 1.</em></p><p>È naturale che, mentre il nostro lavoro riprende in condizioni di ambiente straordinariamente mutate e possibilità nuove, tutte le esperienze vissute, tutti gli schemi organizzativi, la consistenza stessa delle nostre forze siano rimessi in discussione per ricavarne un indirizzo preciso per il lavoro futuro. Così qua e là va affiorando, o in sede di discussione teorica o in conseguenza del concreto svolgersi delle attività, la osservazione che le forze vive in campo cattolico sono estremamente suddivise ed operano senza tener conto l’una dell’altra, fino, qualche volta, ad interferire pericolosamente tra loro. S’intenda bene che questa constatazione non parte da uno stato d’animo di esclusivismo geloso e non mette in dubbio la convergenza dei fini ultimi perseguiti da tutti coloro che lavorano per un grande ideale di restaurazione religiosa e morale. Si noti ancora che, nel rilevare questo stato di cose, non si è ispirati da una ingenua o pericolosa idea totalitaria la quale pretenda ridurre in una rigida disciplina unitaria il giuoco multiforme delle forze liberamente operanti nella storia umana. Tuttavia, fatti salvi i diritti della libertà, tenuto conto della buona fede e della buona volontà di tutti, resta il fatto di una frammentazione minutissima delle attività, di una distinzione delicata delle competenze, tanto che si avverte ogni giorno più il bisogno di una superiore armonia, nella quale le iniziative libere e diverse si inquadrino per realizzare meglio il fine comune. Questo problema diventa tanto più grave, se si consideri che le rinnovate ed impellenti esigenze di partecipazione dei cattolici italiani alla vita pubblica del loro paese e il sorgere di nuovi organismi intermedi tra l’azione religiosa e morale e quella prettamente politica disperdono in mille direzioni elementi che prima operavano congiuntamente e pongono più vivo il bisogno dell’unità. Non si sottovaluti questo problema che è di grandissima portata e costituisce insieme con l’altro della ripartizione dei compiti e del migliore equilibrio tra esperienza religiosa sociale ed attività politica il grande interrogativo al quale i cattolici italiani devono dare oggi risposta.</p><p>Naturalmente il problema è più vivo nel mondo della cultura cattolica, nel quale il frazionamento e la dispersione di energie sono più sensibili e gravi. Né c’è da rammaricarsi, poiché dire mondo di cultura, val quanto dire mondo di libertà, sicché qui veramente è da evitare di porre barriere soffocatrici ed indirizzi rigidi ad iniziative schiettamente individuali e tutte fondate sulla fiducia e sulla umana simpatia dei collaboratori. Tuttavia, sia pure con grandissima cautela, il problema va impostato anche qui, perché frazionamento e dispersione sono una dolorosa innegabile realtà. Senza tendere ad un ordinamento coercitivo, senza soffocare energie operose, si può fare operare una libertà, nutrita di carità, perché trovi essa stessa le vie migliori di un armonico assetto. È certo che, se deve la cultura cattolica dire una parola decisiva ad un mondo in tumulto, bisogna che si presenti con uno schieramento di forze compatte, anche se differenziate. Bisogna che i cattolici colti con senso spontaneo di disciplina facciano del buon lavoro in questo senso, trovando un criterio di distribuzione di compiti, il quale utilizzi le energie di tutti nel modo migliore per le finalità generali che si perseguono. Alla cultura cattolica oggi non tocca fare dell’accademia, non le è commesso di alimentare grandi pensieri in un ambito chiuso. Da essa si attende una illuminazione delle intelligenze, il promuovimento [sic], attraverso quelle, di una rinascita religiosa e morale la quale raggiunga attraverso i ceti intellettuali gli ambienti più lontani della vita sociale. Essa cioè oggi, in questa stupenda ripresa di partecipazione viva ed operosa del laicato alla vita della Chiesa, ha il grande mandato di stabilire le basi intellettuali sulle quali si fondi l’azione di avvicinamento dell’uomo alla Chiesa. Certamente, di fronte ad un compito così arduo, gioveranno le specializzazioni e le differenziazioni, ma solo a patto che esse partano da una chiara direttiva comune e sbocchino in una meta finale unitaria. Il problema di ridare il senso di Cristo alla vita sociale, di vincere il pregiudizio anticlericale, di superare senza danno della verità il dissidio largamente sentito tra umanesimo laico ed umanesimo ecclesiastico è così, grave, che tutte le forze devono essere chiamate a raccolta ed impegnate. Ma quest’impegno dev’essere ad un tempo, per operare efficacemente, di umiltà, di dedizione, di disciplina. Per questa ragione noi auspichiamo e ci impegniamo a preparare un fronte libero ed operoso delle forze della cultura cattolica in Italia.</p><p>Naturalmente il nostro lavoro non si ferma qui. Noi non possiamo e non vogliamo fare dell’accademia, abbiamo detto. Certamente la verità ha i suoi diritti ed il pensiero più operoso ed efficace dal punto di vista sociale è quello che si svolge nel silenzio e nella meditazione, tutto preoccupato di raggiungere la sua meta che è la verità. Ma non dimentichiamo la complessità della vita ed i problemi di carità che noi dobbiamo quotidianamente risolvere. Mentre accentuiamo le responsabilità della cultura, siamo straordinariamente sensibili a tutte le richieste della vita. Mentre sentiamo che il nostro posto di combattimento è sul terreno della professione, nello spirito universitario della sapienza, avvertiamo che la stessa professione è un servizio di carità e che lo spirito della sapienza si risolve in una comprensione larghissima per tutti coloro che attendono un aiuto apportatore di luce per la loro vita piena di bisogni. Allora soltanto il fronte della cultura sarà diventato efficace, quando scenderà dalla cattedra, per iniziare una pacata, amorevole conversazione con i fratelli, con tutti i fratelli di tutte le età e di tutte le condizioni sociali, ai quali non fu dato il dono supremo di una intelligenza raffinata e coltivata. Questa carità supera anche i confini della influenza professionale, perché veramente il professionista come uomo di cultura, come persona capace di rendere il servizio della direzione, ha competenza ad operare illuminando in ogni aspetto della vita sociale. Egli non ha in ciò altro limite che non sia quello che egli stesso malamente si ponga, dimenticando la sua straordinaria responsabilità di educatore.</p><p><span id="mention-124" class="mention person" about="AldoMoro">Aldo Moro</span></p><h3>Il nostro tempo</h3><p><em>In un articolo, senza firma, pubblicato in «Studium», XLI, 1945, n. 10, ottobre, pp. 269-270, Moro invita a rifiutare la rassegnazione, l’impazienza e la superficialità per vivere in modo operoso e fiducioso il proprio tempo. </em></p><p>Possiamo guardare con fiducia all’avvenire? E possiamo attendere con serenità al nostro lavoro, ad ogni nostro lavoro, nella certezza che esso serve pure a qualche cosa, che la vita non è vana, che è anzi degna e buona? Certamente il guardare lontano ed anche intorno a noi, non è esperienza tale da rassicurarci: rovine, miserie, insincerità, decadenza e stanchezza in tutto ed in tutti. Ma forse guardare in noi può darci un senso maggiore di pace e di fiducia?</p><p>Purtroppo no. Se siamo anzi sinceri con noi stessi, dobbiamo riconoscere che la radice vera di questa diffusa inquietudine che pesa su di noi e toglie respiro alla vita, è proprio nella nostra anima. Siamo noi inquieti, impazienti, esasperati, preoccupati, sempre in posizione di difesa e di offesa, senza comprensione né pace. Non possiamo gettare tutta sugli altri la responsabilità di questo stato di cose e sentirci nemici in un mondo nemico, se noi per primi non sappiamo capire, compatire, amare; se non sappiamo sciogliere nel nostro spirito, che batta per primo la difficile strada, questo gelo di sfiducia e di stanchezza che impedisce ogni movimento, che frena in noi ogni generosità, che ci fa morti in un mondo di morti.</p><p>Non possiamo dolerci del nostro tempo, finché non abbiamo fatto la prova della comprensione e dell’amore, finché ciascuno di noi non ha lavorato, proprio in mezzo alla tempesta, per farsi diverso e migliore, finché non si è tentato di placare l’ansia e l’impazienza, per vedere, finché è possibile, cose serene e normali, i profondi motivi umani e costruttivi di questa tragedia, affioranti dall’abisso in cui siamo caduti.</p><p>Come siamo facili tutti alla condanna! Come ci piace estraniarci dal nostro tempo, per scuotere da noi pesanti e fastidiose responsabilità! Non amiamo il nostro tempo, perché non vogliamo fare la fatica di capirlo nel suo vero significato, in questo emergere impetuoso di nuove ragioni di vita, in questa fresca misteriosa giovinezza del mondo. Niente è finito per fortuna, niente è irrimediabilmente perduto, malgrado lo sperpero che si è fatto della bontà e della pace, malgrado l’oscurità sconcertante di questa che pur sappiamo esser un’aurora. Le forme, sì, possono far male; può spaventare il peso di irrazionalità, di eccesso, di violenza che accompagna il nascere faticoso di un altro mondo, il nostro, lo svolgersi significante di un tempo nuovo, il nostro, quello nel quale siamo stati chiamati a vivere.</p><p>Ma appunto per questo il nostro dovere è di non essere né impazienti né superficiali, di saper vedere ed aspettare, di accettare la mortificazione di non poter vedere con soddisfacente chiarezza l’ordine che questo disordine prepara, l’umanità nuova che questa disumana vicenda stranamente annuncia. E come è male essere frettolosi e disattenti osservatori e nutrire nel cuore una inutile e cattiva disperazione, così è male essere superficiali e frettolosi nei rimedi che vorremmo proporre per una rapida e completa sanazione di tutti i mali.</p><p>È come se oggi soltanto ci accorgessimo del male che è nel mondo, oggi che si è tutto spiegato e non c’è occhio che possa chiudersi ancora neghittosamente alla vista. Non pensiamo che questo tempo nasce da quello di ieri, nel quale abbiamo vissuto chiusi in noi stessi e colpevolmente ignari del domani che si preparava appunto in quella quiete apparente.</p><p>È come se occorresse far presto, impadronirsi delle leve di comando, disporre del mondo, dominarlo, conformarlo a nostro gusto. E non pensiamo che è terribilmente difficile dominare veramente la storia e che passare accanto, ignorandola, alla libertà incoercibile dello spirito, è come rinunziare per sempre a raggiungere la mèta, anche se si abbia l’impressione di fare più presto e meglio. Il problema è di saper rinunziare ad un successo immediato per uno lontano, ad un successo provvisorio e parziale per uno stabile e compiuto. Per questo bisogna ignorare l’inquietudine e la fretta, abbandonare lo stato di perpetuo allarme nel quale in fondo ci compiaciamo di vivere, per sentirci vittime di qualche cosa e protagonisti di una vicenda interessante.</p><p>Il nostro cammino è più lento e difficile. Una rinunzia momentanea può essere una grande tattica di combattimento; la pazienza, la misura, la serenità, la buona fede, la povertà dello spirito, il lavorare in profondità con lo sguardo rivolto lontano, sono le risorse dell’uomo spirituale, il quale crede nella vita e la ama. Di questa fede e di questo amore sopratutto noi abbiamo bisogno, un bisogno urgente. Siamo terribilmente stanchi di sentirci nemici fidati soltanto ad una buona arma; siamo stanchi di combattere sempre e a vuoto. Vogliamo illuminare l’oscuro avvenire ed amare il nostro tempo; non di un fiacco amore di convenienza e di supina accettazione, ma di uno operoso e pieno di fede, il quale sappia trasformare in silenzio ed in pace, poco a poco, ma sul serio, in profondità, per sempre.</p><h3>Osservatorio 1</h3><p><em>Per superare la crisi politica in atto e constatata la mancanza di un'azione di guida nelle vicende degli ultimi anni, Moro suggerisce ai professionisti e agli uomini di cultura un esame di coscienza delle proprie responsabilità L’articolo compare in «Studium», XLI, 1945, n. 10, ottobre, p. 278. </em></p><p>Nell’«Epoca» del 15 settembre Margadonna<sup><a href="#footnote-372" id="footnote-ref-372">[371]</a></sup> riprende una polemica sui ceti medi e le loro responsabilità fasciste, polemica suscitata da una dichiarazione di Parri<sup><a href="#footnote-373" id="footnote-ref-373">[372]</a></sup> alla stampa<sup><a href="#footnote-374" id="footnote-ref-374">[373]</a></sup>. Le argomentazioni del corsivista non ci persuadono completamente, in quanto dirette a circoscrivere responsabilità politiche molto più vaste, anche se di significato il più delle volte negativo. Ma un’osservazione dobbiamo riprendere e sottolineare, quella della necessità di un severo esame di coscienza che presenti noi a noi stessi senza veli pietosi né giustificazioni accomodanti per la nostra inerzia. Perché, se, misurando con lo stesso metro, la nostra responsabilità di professionisti ed uomini colti non risulta maggiore delle altre, guardando invece alle specifiche possibilità offerte dalla nostra cultura, ai doveri di illuminazione e di indirizzo morale che scaturiscono dalla posizione preminente che ci spetta, noi siamo certamente più colpevoli. Più colpevoli non tanto per lo sforzo di comprensione e di condanna, che fu anzi, il più delle volte, vivace e pronto, ma perché ci mancò la forza necessaria per intervenire, illuminando gli altri ed indirizzandoli verso una meta migliore. E ciò forse dipese da quella frattura che ci distaccava (e ci distacca) dagli uomini diversamente operanti nella vita della collettività, dalla diversità della lingua che noi parliamo e che risulta ad essi incomprensibile, dal poco amore e dallo scarso interessamento per le cose che sono comuni. Ed anche questa è nostra colpa, irrigidimento cattivo di una posizione di responsabilità naturalmente aperta ad ogni impulso generoso.</p><p>Queste cose vogliamo rilevare, perché a questa crisi politica attribuiamo un significato ben più che politico ed i nostri doveri, troppe volte dimenticati, vediamo perciò come doveri di carità sociale, contributo all’educazione degli uomini che ci vivono accanto. E le rileviamo ancora, perché il pericolo non è passato, anzi è più attuale che mai, perché oggi sopratutto occorre illuminare e guidare, perché è soltanto in questo rendere servizio ai fratelli meno dotati il principio efficace di una pace duratura tra gli uomini.</p><p>(<em>a. m.</em>)</p><h3>Osservatorio 2</h3><p><em>In un intervento pubblicato in «Studium», XLI, 1945, n. 10, ottobre, p. 290 Moro sottolinea come un’attenta e spregiudicata comprensione del proprio tempo sia il compito principale che gli uomini di cultura devono svolgere per una rinascita morale e civile dopo la guerra.</em></p><p>Mentre la lotta armata tra i popoli è appena terminata e la pace degli spiriti è ben lontana dall’essere costruita, tra l’incredulità che desta la fine di un conflitto del quale l’umanità sembrava non potesse più liberarsi e la preoccupazione per quel che sarà domani, noi ripercorriamo attoniti e dolenti il cammino di sciagure, di odio, di miserie, di ipocrisie fatto in questi anni. Ci accorgiamo che la vita nelle sue più grandi risorse fu sperperata con una paurosa sconsideratezza. Ci accorgiamo che al furore della lotta il fragile e stanco amore degli uomini non ha resistito. Nell’oscuramento dei valori, nella provvisorietà pericolosa di rapporti sempre minacciati dalla incomprensione e dall’odio, noi subiamo la tentazione di non saper trovare nella vita una luce di razionalità che ancora la spieghi, la indirizzi, le attribuisca valore. Siamo tentati, in una parola, dalla disperazione.</p><p>Ma noi uomini di cultura non possiamo disperare, perché possiamo capire. Sembrerà ben piccolo conforto questo, inefficace promessa di cose migliori, ed è invece una stupenda risorsa che non dobbiamo disperdere.</p><p>Capire non è tutto, ma è tanto. Significa esso non farsi ingannare dalle apparenze, non attribuire ad una fatalità misteriosa quello che è colpa invece degli uomini, ritrovare la prova certa della libertà e responsabilità dello spirito, individuare di più, con precisione, gli aspetti lacunosi ed ingiusti della nostra esperienza sociale, le deficienze, straordinariamente determinanti, della educazione e del costume.</p><p>Una rinascita comincia da qui, da questa comprensione attenta e spregiudicata, da questo doloroso sapere che è pur pieno di consolazione. Perché capire, vuol dire certo scoprire determinanti così remote, profonde ed insidiose da far quasi disperare dinanzi all’immane lavoro da compiere. Ma vuol dire pure ridurre il problema al problema della libertà umana, riportandosi sul terreno della elevazione morale, nel quale, se siamo stati molte volte vinti e possiamo esserlo ancora, siamo stati pure qualche volta e possiamo essere ancora vincitori.</p><p>(<em>a. m.</em>)</p><h3>Libri ricevuti</h3><p><em>Moro recensisce in «Studium», XLI, 1945, n. 10, ottobre, pp. 301-302 alcuni saggi di politica, letteratura e filosofia.</em></p><p>Sturzo Luigi, <em>L’Italia e l’ordine internazionale</em>. Torino, Einaudi, 1914 [ma 1944], in 16°, p. 230.</p><p>È nota universalmente l’azione esplicata in America da Luigi Sturzo in questi ultimi difficili anni, per agitare dinanzi all’opinione pubblica del mondo il problema italiano e migliorare la posizione politica e spirituale del nostro paese. Questo volume, che vede ora la luce in nitida veste tipografica per i tipi della Casa Editrice Einaudi, è un nuovo ed importante contributo a questa chiarificazione, dalla quale dovrebbe risultare una idea nuova ed operosa della missione dell’Italia nella storia mondiale. È un libro appassionato, interessante, agile, scritto con straordinaria franchezza ed efficacia. In esso è tracciato un completo programma per la rinascita democratica del nostro paese: un programma che non sfiora i problemi, ma li approfondisce con intelligente attenzione. L’ispirazione cristiana è sempre viva e, quel che più conta, essa non allontana punto dalla realtà palpitante, dandole luce e respiro. Ed è certamente, quello prospettato, un indirizzo progressista, pur essendo alieno da intemperanze e faziosità che spesso si comprendono in quel termine abusato. In ogni caso invece soluzioni equilibrate e concrete.</p><p>Il libro, che è di facile e piacevole lettura, si chiude con una interessante appendice su la Lega delle Nazioni<sup><a href="#footnote-375" id="footnote-ref-375">[374]</a></sup>.</p><p>(<em>a. m.</em>)</p><p>Omodeo Adolfo, <em>Figure e passioni del Risorgimento italiano</em>. Roma, Mondadori, 1945, 8°, p. 208.</p><p>Questo volume raccoglie in una seconda edizione diversi saggi, per lo più recensioni, dell’Omodeo<sup><a href="#footnote-376" id="footnote-ref-376">[375]</a></sup>, con l’aggiunta di alcuni altri, tra i quali una analisi della Storia d’Italia di Benedetto Croce<sup><a href="#footnote-377" id="footnote-ref-377">[376]</a></sup>, che nel 1928 non aveva potuto trovare ospitalità in nessuna rivista.</p><p>L’Autore presenta il libro, avvertendo dell’efficacia, a suo parere, maggiore della forma dei saggi nei confronti delle lezioni cattedratiche.</p><p>I saggi presentati, riguardanti figure e momenti del risorgimento italiano, sono i più diversi, dalla religione del Manzoni<sup><a href="#footnote-378" id="footnote-ref-378">[377]</a></sup> alla crisi del ‘48, dalla Destra alla figura del Tommaseo<sup><a href="#footnote-379" id="footnote-ref-379">[378]</a></sup>. E sono pure, naturalmente, di diverso interesse. Tra l’altro una linea conduttrice della raccolta di saggi dell’Omodeo si può ritrovare nella decisa ed aspra posizione anticlericale, la quale si ripresenta, si può dire, in ogni saggio e senza che sia fatto mai il benché minimo sforzo di comprensione. Rivelatore e particolarmente interessante quello su la politica ecclesiastica dopo il ‘60, nel quale si afferma che «la c. d. libertà della Chiesa porta alla posizione di privilegio di un istituto che rivendica per sé il diritto divino, lasciando allo stato l’inferiore diritto umano» (pag. 124). E giustifica per questo la riduzione della Chiesa nell’ambito del diritto comune. Al che si può rispondere che questo è un chiudere gli occhi di fronte alla realtà innegabilmente sociale della Chiesa ed è atteggiamento niente affatto liberale.</p><p>(<em>a. m.</em>)</p><p>Berdjaev Nikolay, <em>La concezione di Dostojewsky</em>. Roma, Einaudi, 1945, 8°, p. 227.</p><p>È un libro di vivissimo interesse umano. La concezione filosofica di Dostojewsky<sup><a href="#footnote-380" id="footnote-ref-380">[379]</a></sup>, quale emerge dalla produzione artistica del grande russo, è presentata dall’Autore<sup><a href="#footnote-381" id="footnote-ref-381">[380]</a></sup> con un ordine sistematico di svolgimento, il quale del resto nulla toglie alla vivezza palpitante della esposizione. Di più interprete di Dostojewsky è qui uno spirito straordinariamente complesso ed esso stesso originalmente operoso per la soluzione dei problemi che agitarono Dostojewsky. Se da un lato questa circostanza rende un po’ dubbiosi intorno alla obbiettività (relativa naturalmente) dell’indagine, dall’altro questo nuovo «punto di vista» che si mescola al primo con riflessi originali accresce il pregio e l’interesse del lavoro. È centrale il problema della libertà e quello connesso immediatamente del bene e del male. Ne emerge una rivendicazione della libertà come potere di attribuire l’impronta della «proprietà» ad ogni atto umano, buono o cattivo che sia, rivendicazione che appare essenziale al riconoscimento della dignità umana. Essa sembra prevalere sull’idea della libertà come attuazione dell’ordine morale, ne consegue naturalmente una drammatica considerazione del male.</p><p>Vi sono qua e là ingiustificati giudizi negativi sulla Chiesa Cattolica, determinati evidentemente da difetto di comprensione e forse scarsa conoscenza della realtà di fatto.</p><p>Molto interessante è l’esame della posizione critica assunta da Dostojewsky di fronte al socialismo, inteso come impedimento della libertà umana ed abdicazione in conseguenza delle più alte risorse ed esigenze dello spirito.</p><p>Il libro, ch’è, come avverte la prefazione, testimonianza della nuova intelligenza russa nel suo concorso, positivo o negativo, alla rivoluzione di ottobre, è di grandissima attualità. Tanti dei motivi in esso trattati sono operosi nella tormentata storia di oggi.</p><p>(<em>a. m.</em>)</p><p>Rüssel H[erbert] W[erner], <em>Profilo d’un umanesimo cristiano</em>. Roma, Einaudi, 1945, 8°, p. 153.</p><p>Questo profilo d’un umanesimo cristiano (nella traduzione di Giuseppe Rensi<sup><a href="#footnote-382" id="footnote-ref-382">[381]</a></sup>) è una acuta ed intelligente indagine storica a partire dal mondo antico fino alla teologia protestante. L’idea dominante è di una energica affermazione umanistica contenuta nella dottrina e nella prassi cristiana. La tesi non è senza contestazione, come rileva il traduttore nella prefazione, ma certo l’indagine è profonda, la critica serrata, «la figura dell’umanista delineata dal Rüssel<sup><a href="#footnote-383" id="footnote-ref-383">[382]</a></sup> è così attraente e potrebbe così opportunamente essere posta come modello e aspirazione davanti agli uomini del nostro tempo», che la lettura ne risulta utilissima e piacevole. Potrebbe forse in tempi come questi la figura serena e cordiale dell’umanista cristiano apparire inferiore alle esigenze della nostra storia, i cui motivi contradittori, più che compresi e salvaguardati, possono sembrare esauriti da questa superiorità di spirito. Ma giustamente l’A. avverte che l’umanesimo cristiano è un’esigenza dell’epoca moderna, come reazione alle tendenze disarmonizzanti ed all’errore del collettivismo, come ad una concezione esclusivamente teologica che va estendendosi in contrapposto alla concezione tecnica della vita.					(<em>a. m.</em>)</p><h3>Invito ai giovani</h3><p><em>Moro spiega le ragioni e indica le modalità per arricchire e valorizzare la componente giovanile del Movimento laureati in un articolo pubblicato in «Bollettino di Studium», XI, 1945, n. 10, ottobre, p. 1.</em></p><p>Negli ultimi anni, così difficili sotto tanti aspetti, il Movimento Laureati ha sofferto tra l’altro per una meno larga e vivace immissione di nuovi elementi al termine dei loro corsi universitari. La guerra cioè ha contribuito ad aggravare una frattura tra generazioni passate e generazioni nuove, turbando il ritmo ordinato e rassicurante di un passaggio “normale” dalle organizzazioni universitarie a quelle, di ancor più largo respiro, a carattere professionale.</p><p>Le ragioni del fenomeno non son certo tutte in circostanze esterne quali quelle ora enunciate. Vero è che, malgrado la buona volontà di tutti e l’innegabile successo della formazione universitaria cristiana compiutasi nella Fuci, non è restata in tutti egualmente viva ed impulsiva l’esigenza di mantenersi fedeli alla propria vocazione universitaria e di render questa operosa nel nuovo ambiente, anche se esso si presenti terribilmente difficile. È indubbio che, quando la formazione della coscienza universitaria sia completa, essa implica una piena capacità a vivere fecondamente l’esperienza professionale. Infatti l’universitario non può ritenersi formato e padrone di sé, se non sappia guardare all’avvenire e non riesca a vederlo in una linea di continuità con il presente. Ma poiché son così vari e complessi i motivi della formazione universitaria e diversi gli interessi che sollecitano un’anima giovanile, è naturale che, quando, sopratutto per difetto di una precedente preparazione, vi sia un grande lavoro da fare negli anni di Università, la formazione resti incompleta sotto questo particolare profilo della preparazione al domani.</p><p>E questo domani pieno di difficoltà di tentazioni, di insidie giunge purtroppo tanto presto, che riparare alla lacuna diventa, pure se si voglia, impresa difficilissima. Ed allora, dinanzi alle prime e gravi difficoltà della vita, dinanzi, all’egoismo altrui, nella stretta di una necessità seriamente impellente, il primitivo entusiasmo giovanile, l’impulso all’azione, la fiducia di poter modificare la storia, il senso, in una parola, degli ideali umani, cedono di fronte all’egoismo, alla ristrettezza spirituale, all’inerzia pavida o scoraggiata di una deteriore esperienza professionale. In questo stato d’animo di un Movimento Laureati, che si sforzi di mantenere un contatto con la vocazione universitaria, non si vede né l’opportunità, né la realizzabilità. E siccome in questo caso non soccorre – ed è un gran bene – la molla dell’interesse, il Movimento viene impoverito, contro ogni legittima aspettativa, dei suoi aderenti, viene sopratutto impoverito in quel che è essenziale, la sua giovinezza.</p><p>Le cose sono ora a tal punto, mentre da troppe parti intorno alla nostra ragione di essere si propongono interrogativi men che benevoli, che il monito, rivolto a tutti coloro che hanno responsabilità per queste cose, deve essere levato severo ed urgente. Noi abbiamo bisogno di rinnovarci, se non vogliamo morire. Questa sostanza nuova ed operosa di giovinezza dev’essere, se non altro, la prova che non siamo stati superati dagli avvenimenti.</p><p>Così questo invito è rivolto particolarmente ai giovani. Ai giovani migliori, pei quali una eccessiva e pericolosa nostalgia del loro tempo migliore, può costituire ostacolo nel loro doveroso avanzare verso la nuova vita che li aspetta. Questo passaggio è naturalmente doloroso come tutti i distacchi da un passato cui non può non rivolgersi ancora vivo l’amore, ma è tuttavia doveroso. E, come sempre quando si compia il proprio dovere, quando si faccia quel che è naturale e vero, l’apparente durezza del primo incontro con il nuovo si dissolve al calore ed alla luce dell’amore. Anche questo, certo, è un salto nel buio e richiede una fede. Ma ai migliori dei nostri giovani si può ben chiedere che abbiano fede e coraggio.</p><p>L’invito è rivolto ancora a coloro che sentono più viva la tentazione dell’inerzia, del timore, dell’egoismo, a coloro che non hanno pienamente intesa l’altezza e la dignità della vocazione universitaria e non riescono perciò a vederla come un impegno che continua. Possiamo chiedere loro in un’ora tanto grave, in un’ora di supreme decisioni, di restare fedeli alla loro vocazione migliore e più profonda? Io credo di sì. Vi sono in tempi agitati ed aperti come questi che viviamo straordinarie e misteriose maturazioni degli spiriti, tanto che, proprio ora, quando tutto sembra perduto, si può avere fiducia nelle eccezionali risorse che l’animo umano esprime da sé in occasioni eccezionali e disporsi in conseguenza a domandare dedizioni altrimenti impossibili.</p><p>L’invito è rivolto infine a coloro che già sono nel Movimento e ne seguono con trepidazione le sorti. Bisogna che essi, tutti, si interessino a fondo di questo problema, che non può essere risolto, se non per mezzo dell’amore, del tatto, dello spirito di fraternità che essi sappiano dimostrare. Il loro attaccamento all’idea che serviamo deve provare la vitalità del nostro vincolo associativo e l’altezza della funzione che dobbiamo assolvere. Non si può chiedere infatti agli altri di rafforzare un movimento corroso dalle nostre stesse dispersioni, messo in forse dal nostro diffuso disinteresse. Molto certo si può attendere dai giovani, ma a patto che essi non si sentano sminuire e inaridire al loro ingresso nella vita nuova. Bisogna in conclusione che resti in tutti una risorsa di giovinezza, per la quale diventino naturali lo slancio, la costanza e la fede che son prerogative dei giovani nello spirito, di coloro che conoscono l’attesa. E son lo slancio, la costanza, la fede che rimuovono gli ostacoli e trasformano il mondo. La presenza di un rappresentante degli Universitari nel consiglio direttivo di ciascun gruppo laureati è simbolo ed insieme sostanziale garanzia di questa operosa giovinezza dello spirito.					<span id="mention-125" class="mention person" about="AldoMoro">Aldo Moro</span></p><h3>La suprema risorsa</h3><p><em>Nell’ansia di rinnovamento e di giustizia sociale che segna la rinascita democratica, Moro sottolinea l’urgenza e l’efficacia della libertà spirituale e della purificazione dello spirito. L’articolo, senza firma, è pubblicato in «Studium», XLI, 1945, n. 11, novembre, pp. 305-306. </em></p><p>Domina nel nostro tempo un’alternativa radicale ed inquieta tra conservazione e rivoluzione, tra vecchio e nuovo, tra un vecchio affatto inservibile ed un nuovo capace di sanare tutti i mali e di determinare un’era di compiuta e definitiva felicità. I cristiani, a seconda delle intuizioni di vita e delle diverse sensibilità, sono portati a schierarsi dall’una parte o dall’altra e rischiano perciò troppe volte, dinanzi alla provata impossibilità di esaurire l’un termine in favore dell’altro, di essere presi dalla disperazione.</p><p>È questo pure, tra gli altri, un motivo per ritenere che manchi ai cristiani di questo secolo una riserva estrema di spiritualità, la quale loro consenta di superare ogni dislivello in una certezza incoercibile di verità e di bene avanzanti, malgrado tutto, nel mondo, in una luce interiore di purezza capace di riscattare dal male il corso incerto e fortunoso della storia. Ché i veri cristiani possono soffrire di scontento e di ansia, possono patire insieme con il mondo il travaglio di questa difficilissima ascesa, ma non possono disperare, per grande che sia l’abisso di male che è aperto dinanzi ed incerto l’avvenire.</p><p>Questa serena placidezza di chi crede nella forza dello spirito e vede svolgersi incoercibilmente i valori umani nell’intimità dei cuori, dove nessuna tirannia, aperta o larvata, può prolungare il suo ingiusto e vessatorio dominio, non dev’essere certamente invito all’inerzia, giustificazione di certi disdegni per la vita sociale, sforzo per superare la storia, nella quale pure è in gioco l’eterno. Se a questo risultato di rinuncia dovesse approdare, una tale spiritualità negatrice del mordente storico del cristianesimo sarebbe veramente falsa e controperante. Ma tra questa vile rinuncia e l’impegno coraggioso di un’estrema risorsa di libertà spirituale contro il male del mondo ed il disordine sociale, in quanto essi appaiano di volta in volta invincibili, corre una distanza immensa e sussiste una radicale diversità.</p><p>Non si tratta, appunto, di rinunciare neppure alla più piccola possibilità, neppure al più incerto dei tentativi, neppure al più modesto e remoto impegno di responsabilità. Si tratta invece di soffrire e rischiare, si tratta di agire con tutto lo slancio delle decisioni estreme, dalle quali dipende, quasi interamente e per assoluto, la sorte del mondo. Ma al di là del fallimento (e c’è poi storia umana che non sia tutta segnata di piccoli fallimenti, di dolorose rinuncie [sic], di inaspettati cedimenti e regressi?) non c’è posto per la disperazione. Perché al di là del male e del dolore, al di là di certo insuperabile malessere del mondo sociale, c’è la continua, operosa, decisiva purificazione dello spirito, c’è il riscatto di amore che la personalità singola, nel foro augusto della sua coscienza, fa di ogni miseria e incertezza, di ogni, pur triste, residuo di disvalore nell’esperienza storica.</p><p>Come se l’amore di un uomo solo, la sua fedeltà all’ideale potessero ridare vita là dove il male ha portato la morte.</p><p>In questo senso, mentre tanto si parla di rivoluzione, mentre noi stessi vogliamo e sollecitiamo con tutto l’impegno un radicale rinnovamento che, partendo dalle coscienze, giunga alle espressioni più periferiche della vita sociale, mentre da più parti si minaccia, in cambio di una rivoluzione fallita anche in piccola parte, il caos, sarà bene che noi e tutti, coscienti del difficile e tortuoso processo di sviluppo della esperienza storica, ritroviamo il senso paziente, costruttivo, coraggioso, di quella obbedienza, per la quale affrontò Cristo la morte. Quella obbedienza ch’è un piegarsi vigile e pensoso alle avversità, quando esse siano invincibili, all’ingiustizia stessa, se per avventura non si riesca a superarlo con le armi proprie della battaglia sociale, con una straordinaria ed operosa riserva però di affermazione spirituale del vero e del giusto, con un’accettazione serena e forte del sacrificio richiesto per una più lontana, ma più certa vittoria.</p><p>Chi dispera e chi si affanna al di là del necessario, ha superato il limite del giusto impegno nella vita storica ed ha perduto la fede nella forza, misteriosamente ed efficacemente operosa, dello spirito. È ridotto a credere soltanto a quel ch’è esteriore ed immediato contro la profonda verità del Vangelo. Di questa straordinaria carenza di spiritualità, di questa fretta, di questa sfiducia, di questa esteriorità siamo un po’ tutti malati in questo tempo agitato e disperato. Ma per questa ragione appunto, oggi come non mai, lo spirito, quel ch’è veramente spirito, è posto come un segno di contradizione per una discriminazione suprema.</p><p>Perciò il posto del cristianesimo è nettamente fissato nella nuova storia, mentre si aspetta che i cristiani, in questa vicenda fortunosa, sappiano trovare ed esprimere la loro verità. Per questa ragione, nell’ansia di rinnovamento e di giustizia sociale che ci tiene tutti sospesi, ci conforta la risorsa della povertà dello spirito e la serena certezza che il fatale sussistere del dolore nel mondo non tocca in nulla quell’ascesa umana, quella elevazione in Dio, per le quali veramente e perpetuamente il mondo si rinnova.</p><h3>Osservatorio 1</h3><p><em>Moro riflette sulla relazione tra le tensioni in atto su scala globale e i conflitti sociali, insistendo sull’importanza di rafforzare le organizzazioni internazionali del lavoro e ipotizzando la creazione di una internazionale cristiana. L’intervento è pubblicato in «Studium», XLI, 1945, n. 11, novembre, p. 320.</em></p><p>Due forme di lotta restano ancora nel mondo dopo la fine della guerra; quella, che prolunga immediatamente il conflitto utilizzandone i risultati, per la sistemazione internazionale e la lotta di classi sociali che la guerra, con la sua straordinaria agitazione di tutti gli assetti, ha ridestato ed acuito. Tra le due minacce alla pace sociale vi è certamente una stretta interdipendenza. Basterà ricordare per questo come sia provvisoria e quasi di comodo la distinzione dell’umanità nei diversi popoli, mentre resta la ferrea legge della solidarietà sociale, estesa per tutta intera l’esperienza umana. Per ritrovarci cittadini del mondo, non abbiamo in fondo bisogno di ricorrere ad una argomentazione morale. Ci basta questo dato certo della interdipendenza dei nostri interessi.</p><p>C’è dunque un unico, complesso, immenso problema di giustizia sociale e si risolve nei consessi internazionali, prima che nella lotta democratica dei singoli paesi. In fondo nell’ordine naturale delle cose l’organizzazione degli Stati ed i relativi rapporti internazionali costituiscono una agevolazione nel difficile compito di dare pace e giustizia agli uomini. Si preferisce cioè guardare a diverse collettività anziché ai singoli, per far gradualmente il cammino della unificazione, che si esprima in una giusta distribuzione dei poteri e dei beni.</p><p>Purtroppo l’egoismo umano rende un ostacolo quello che dovrebbe essere una agevolazione e qualche volta, malignamente, si esercita ad esasperare conflitti interni, i quali si sa bene che non possono essere veramente pacificati, se non attraverso un’operosa cooperazione internazionale.</p><p>Contro questo egoismo e contro l’ipocrisia che lo riveste bisogna che i popoli si sollevino, oltrepassando i governi. I popoli, e cioè i singoli che li compongono, con il loro nome, il loro volto, la loro fame di giustizia.</p><p>Questa è la funzione delle internazionali, sociali e non politiche, del lavoro. E perché non sapremmo creare una internazionale cristiana, la quale combatte la cupidigia dei grandi della terra educando i piccoli all’amore ed assegni una mèta più alta della giustizia economica a questo travaglio sociale che può giungere, ben diretto, assai più lontano?</p><p>(<em>a. m.</em>)</p><h3>Osservatorio 3</h3><p><em>Moro ricorda che la pace non si esaurisce nell’aspirazione a un immediato benessere e che perseguire un falso amore di pace rischia di imporre gravi sacrifici al rispetto della giustizia. L’articolo è pubblicato in «Studium», XLI, 1945, n. 11, novembre, p. 327.</em></p><p>Per i molti scandalizzati del presente stato di cose giova ricordare che la vita umana è una cosa faticosa. Tanto più faticosa poi, quando essa tenti di ritrovarsi e di riprendere dopo una tragica vicenda come quella di cui noi siamo stati attori. Non per sollecitare i molti e volenterosi generatori di disordine, ma per amore di verità e per coraggio morale questo riconoscimento deve essere fatto oggi con onesta sollecitudine, perché se ne possano trarre tutte le conseguenze.</p><p>Sembra giusto che dopo un periodo di lotta asperrima si aspiri alla pace. Ma purtroppo non c’è mai una linea retta e definita, la quale distingue la pace dalla guerra. E per quanto è umano la richiesta di essere liberati, dopo tanto soffrire, dal timore e dall’ansia, per tanto è spiegabile un periodo più o meno lungo di transizione, durante il quale si attenda con pazienza, frenando lo slancio verso un pacifico e rapido assesto, che la tranquillità sia gradualmente conquistata. Se le armi sono state deposte, non possono essere invece deposti il coraggio e lo spirito di sacrificio. E quanto più si saprà tenere duro contro la tentazione della pace ad ogni costo, tanto più quest’ultima sarà saldamente assicurata e concessa la giustizia.</p><p>Perché il grande pericolo di quest’ora è appunto che si sacrifichi, per un falso amore di pace, la giustizia; che si dia, in cambio di una misera tranquillità rinunciataria, quella verità, alla quale non possiamo rinunciare se vogliamo essere uomini; che si comprometta per allettamento di qualsivoglia tirannia la faticosa e pur feconda libertà dello spirito.</p><p>Contro questo pericolo dobbiamo essere estremamente vigilanti, tendendo tutte le nostre energie per quest’ultimo sforzo, il definitivo. Se dovessimo ora mancare, la terribile sofferenza di ieri risulterebbe vana. Se riusciamo invece ad essere forti, la pace verrà a noi non come un compenso utilitario, ma come una luce di verità che non avremo lasciato spegnere malgrado la stanchezza.</p><p>(<em>a. m.</em>)</p><h3>Osservatorio 4</h3><p><em>Moro osserva una diffusa esigenza di cristianesimo presente nella società contemporanea e ribadisce l’opportunità di una testimonianza cristiana nel mondo comprensiva e rispettosa delle altrui posizioni in un intervento pubblicato in «Studium», XLI, 1945, n. 11, novembre, p. 330. </em></p><p>Oggi più che mai è dato cogliere viva in tutto il mondo un’esigenza di cristianesimo. E non si tratta soltanto di un profondo sentimento serpeggiante in mille forme nella agitata coscienza contemporanea, ma di espliciti, perfino impazienti, richieste, le quali assumono qualche volta un carattere di amaro disappunto nei confronti di coloro che fanno più aperta professione di cristianesimo e dei quali si vogliono cogliere, per una migliore adeguazione all’ideale, le insufficienze. Ciò può dare qualche volta fastidio, perché è cosa umana accomodarsi nelle proprie posizioni e sentirsi tranquilli di fronte alla propria coscienza. Ma noi dovremmo invece imitare verso noi stessi lo spirito di critica ed alimentare insieme una larghissima comprensione verso le emergenti esigenze di cristianesimo, comunque esse vengano configurandosi. Dovremmo soprattutto curare di sollevarci costantemente più in alto, senza lasciarci attardare da piccole gelosie e da meschini esclusivismi.</p><p>A questa grande opera di rinnovamento bisogna che tutti portino il loro contributo e non solo perché le forze, per un simile lavoro, non possono mai dirsi sufficienti, ma perché è molto bello che questa rinascita spirituale non sia imposta e neppure unilateralmente sollecitata, ma emerga invece dal profondo degli spiriti con una eguaglianza di sostanziali consensi anche a scapito della identità delle forme espressive.</p><p>Lasciarsi impressionare dalle forme, significa restare in superficie. Escluderle con spirito geloso, quando non coincidono del tutto con le nostre, vuol dire mancare di carità.</p><p>Noi dovremmo farci attenti a cogliere tutte le voci, a capire tutte le sofferenze, a far nostre tutte le speranze. Dovremmo piegarci ad affermare, solo che sia possibile pronunciare un sì: dovremmo ridurre i dinieghi allo stretto necessario, dove sia in gioco la sostanza, non dove invece ci solleciti la piccola gelosia che ci vorrebbe soli a compiere il lavoro squisitamente universale, di ritrovare una verità universale.</p><p>(<em>a. m.</em>)</p><p><strong>[Circolare, 12 dicembre 1945] </strong></p><p><em>Moro indica agli incaricati regionali e diocesani dei Laureati cattolici l’importanza del loro imminente congresso e ne chiarisce gli obiettivi in una circolare del 12 dicembre intestata “A.C.I. Sezione Laureati Segreteria Centrale”; il documento si conserva in Isacem, </em>Laureati<em>, in attesa di riordino. </em></p><p>Dal 3 al 7 gennaio del prossimo anno è convocato in Roma un Congresso Nazionale dei Laureati Cattolici e delle Unioni Professionali Cattoliche.</p><p>Non ho bisogno di dilungarmi ad illustrare la importanza della manifestazione, sia per il Movimento Laureati, sia per il nostro Paese, al quale in questo momento difficile i Laureati Cattolici vogliono offrire un contributo di studi e di esperienze ispirate alle necessità impellenti della rinascita spirituale italiana. </p><p>A questo proposito è da notare che il Movimento Laureati, il quale ha contribuito all’avvento di un mondo libero in Italia, si presenta ora per la prima volta dopo il mutamento politico, per mostrare e mettere a prova la sua vitalità e capacità costruttiva. E ciò tenendo fede all’esigenza di obbiettività e serenità cui si è sempre ispirato e senza rinunciare alla sua funzione più che politica, a quella indipendenza che rende possibile un’opera efficace di intesa tra uomini e gruppi, quale è nel desiderio degli Italiani migliori. Questa sommaria enunciazione del significato del nostro Congresso, il quale, impegnando la parte più scelta dell’Azione Cattolica, vuol costituire una prova della funzione autonoma che spetta a quest’ultima, mette in luce pure il valore che quest’incontro assume per la vita interna dell’organizzazione, la quale in tanto può assolvere i nuovi compiti sociali, in quanto abbia una effettiva consistenza e sia sopratutto unita nella coscienza di un comune ideale. </p><p>Gli ultimi anni forse hanno un po’ intaccato la nostra unità di indirizzo ed oscurata in noi la coscienza di un compito provvidenziale da assolvere. Qua e là si è insinuato il sospetto che la nostra funzione essenzialmente polemica, fosse da considerare esaurita. </p><p>Il preannunziato Congresso deve costituire, oltre tutto, una rigorosa messa a punto, una coraggiosa confessione dei nostri propositi, l’assunzione, se ciò sembri opportuno, di un impegno definitivo. Ed a questa riaffermazione della fede della nostra opera e della volontà di lavorare, bisogna che tenga dietro un accordo preciso intorno ai compiti che ciascuno di noi intende assumersi, alla forma organizzativa del movimento, ai suoi atteggiamenti per le ore difficili che hanno da venire. </p><p>Due punti in particolare mi paiono degni di essere rilevati:</p><p>1. A questo Congresso si presentano per la prima volta le Unioni Prof.[essionali] Catt.[oliche], sorte in seno al Movimento Laureati. Facciamo così funzionare concretamente questi nuovi organismi, finora in parte solo progettati, e sperimentiamone la vitalità. In sedi separate le Unioni discuteranno i loro problemi anche organizzativi e fisseranno in modo più preciso i loro Statuti. Siamo tutti impegnati perché le Unioni Professionali riescano, secondo quanto fu progettato, ad allargare sul piano sociale i nostri interessi e le nostre possibilità ed a raccogliere intorno a noi elementi finora estranei.</p><p>2. Il Congresso coincide nella data con analoga manifestazione della FUCI ed avrà in comune con essa la Prolusione, la chiusura e un’adunanza organizzativa di dirigenti per studiare i rapporti tra le due associazioni. Questa circostanza manifesta il comune desiderio di approfondire i vincoli tra i Movimenti che si succedono con ideale continuità, allo scopo di assicurare la maggiore vitalità di entrambi. </p><p>Il tema generale del Congresso, al quale si ispirano più o meno visibilmente tutte le trattazioni, è «La civiltà cristiana». Da notare particolarmente il tema «Il cristianesimo di fronte ai problemi della pace» col quale si vuol vedere la civiltà cristiana che opera, per la soluzione del massimo problema della convivenza umana. </p><p>Il programma del Congresso deve ritenersi inoltre una indicazione, naturalmente non tassativa, per le attività culturali, generali e specializzate, da svolgere nei nostri Gruppi in questo anno sociale. </p><p>Prego vivamente gli Incaricati Regionali Diocesani perché attendano all’opera di persuasione verso i colleghi onde assicurare alla manifestazione romana la migliore e più cosciente partecipazione. </p><p>Resto in attesa di un cortese cenno di risposta e di assicurazione.</p><p>Con i più cordiali saluti</p><p>ALDO MORO</p><p><em>Segretario Centrale</em></p><h3>Lo spirito della pace</h3><p><em>Il raggiungimento della pace richiede, per Moro, atti coerenti e coraggiosi, basati su un severo esame di coscienza e su un profondo rinnovamento interiore, perché solo esercitando concretamente la libertà dello spirito è possibile conquistare una vera pace, nutrita di buona volontà e contraria alle insidie del quieto vivere. L’articolo, non firmato, è pubblicato in «Studium», XLI, 1945, n. 12, dicembre, pp. 337-338. </em></p><p>Lo spirito della pace è spirito di lotta e di conquista. L’annunzio evangelico, teso com’è a rasserenare, equilibrare, pacificare, può essere tuttavia una dichiarazione di guerra per la straordinaria necessità, nella condizione umana, di conquistare il bene nel quale riposare con una fatica senza interruzione. La pace, ch’è tutt’uno con la verità, verità operosa e creatrice di intese, non è un dato esterno al quale si possa comodamente aderire. Non ci possono essere parassiti della pace, perché questa è un perpetuo ansioso travaglio e si rifiuta a coloro che non hanno l’ardire di guardare in se stessi e negli altri, per trovare in una compiuta presenza nel mondo il senso pacificatore della fedeltà alla vita. Perché questo vuol dire essere in pace: essere fedeli alla vita, costi quel che costi, dire di sì, con serenità cosciente, all’impulso incoercibile, ma equivoco dell’essere.</p><p>La pace vuol dire rinunzia alla rinunzia, accettazione dello scomodo stato di essere uomini (e non per un minuto, ma per sempre), adempimento dei delicati doveri della vivezza e della intelligenza.</p><p>Il nostro mondo ed i cristiani del nostro mondo sembrano talvolta dimenticare questo impegno supremo e, cedendo all’allettamento di una tranquillizzante ipocrisia o di un grossolano formalismo, combattono per mille cose meschine e accessorie trascurando le grandi e decisive, adottano una tattica cauta e furba di schermaglia politica, mentre riposano nella vuotezza spaventosa di una vita priva dell’essenziale che chiamano pace.</p><p>In un’ora così grave e nuova, offerta dalla Provvidenza agli esami di coscienza severi ed alle revisioni radicali, dovremmo dare finalmente un coraggioso avvio alla libertà responsabile e faticosa dello spirito, perché da essa ci venga, conquistata a prezzo di sforzo e di tensione, una vera pace nutrita di buona volontà ed assicurata da essa contro le insidie del quieto vivere che non è la pace.</p><p>Siamo posti oggi di fronte alla possibilità, straordinariamente vicina, di generare in noi una novità totale, di attingere con un atto di coraggio le ragioni della vita, una volta vinta l’ipocrisia delle forme.</p><p>Una radicale novità, una vita sostanziosa e buona, per conquistare una vera pace, non inghiottita dal vuoto del disinteresse e della viltà morale, ma ricca di opere e di sforzi per conquistarsi sempre meglio e crescere sopra se stessa. Pace per i singoli e pace per i popoli, indissolubilmente congiunte.</p><p>Così siamo di fronte, senza sconforto e senza stanchezza, ad una nuova grande fatica. Il <em>fatto</em> della pace, il fatto brutale nel quale, illusi, abbiamo un momento creduto, si trasforma nell’<em>atto</em> operoso e coraggioso della pace, nel lavoro interiore e profondo della pacificazione che si fa nella vita e non a spese della vita. Perché la pace non è uguale alla morte, ma alla vita e si riduce perciò a lavoro ed incontro sociale.</p><p>Non possiamo parlare di pace, finché gli uomini restano così estranei, così freddi, così diversi l’uno accanto all’altro, mentre la vicinanza è un peso fastidioso dal quale ci si vorrebbe liberare o che si tenta vanamente di dissolvere con la tecnica artificiosa dell’arte dei contatti sociali.</p><p>Non c’è pace, finché non siano stati riconosciuti i diritti ed i doveri dell’intelligenza e questa, diventata eguale alle sue possibilità, non abbia fatto luce intorno, aprendo coraggiosamente orizzonti a tanta verità, quanta è necessaria per vivere.</p><p>Non c’è pace infine, dove non c’è l’impegno e la gioia di vivere, dove non ci sollecita la necessità di esser uomini né ci alletta il cammino difficile, per ritorni ed incertezze, di una rinnovata conquista, di una fede consolatrice, di una ineffabile speranza.</p><p>Per mancanza di intelligenza e di vivacità, malgrado il nostro desiderio, siamo così lontani dalla pace. Ed oggi, come cristiani, corriamo pericolo di perdere un’ultima occasione, di fare una definitiva rinuncia, se, resi accorti dell’estremo rischio, non facciamo sorgere in noi lo spirito della pace, il quale renda la vita coraggiosa, operosa, affaticata, ma non stanca, per una conquista infinita da compiere.</p><h3>Osservatorio 1</h3><p><em>Se è lecito e fecondo aspirare a un mondo migliore, non lo è l’ambizione a cambiamenti radicali e definitivi: ogni rinnovamento sociale, ricorda Moro, implica un lento ed esigente cambiamento delle coscienze. L’intervento compare in «Studium», XLI, 1945, n. 12, dicembre, p. 344.</em></p><p>Nel fermento di aspirazioni e di propositi che emergono in questo dopoguerra con speciale vivezza c’è un comune desiderio di procurare l’avvento di un mondo migliore. Quanto c’è di ingenuo o di demagogico e quanto invece di serio e costruttivo in questa diffusa e confusa aspirazione, sarebbe difficile dire. Certo è che dopo una grande prova la volontà si rivolge naturalmente verso mete più alte e degne. Questo moto dello spirito, il quale testimonia del fondo irriducibile di bontà della vita umana, va incoraggiato in ogni modo, ma non senza che si ponga in guardia chi deve rinnovarsi e migliorare dall’evitare la fretta e la ingenua pretesa di un mutamento radicale e definitivo.</p><p>Son cose queste, che, invece di contribuire a far attingere la meta, servono ad oscurarla ed allontanarla.</p><p>Tutti i profondi rivolgimenti si compiono pacatamente nell’intimità dello spirito e, per quanto sono radicali, per tanto disdegnano le forme vistose ed i successi immediati. Di più, operati come essi sono dalla libertà, da una libertà indefinitamente aperta a possibilità nuove, essi non sono mai definitivi e completi. Perché non ci prenda lo sconforto dei primi cedimenti, perché non ci accada di quietarci di fronte ai primi risultati, gioverà conservare il senso doloroso e problematico della vita, per quel male che non si poté vincere e l’altro che la libertà perpetuamente minaccia di riprodurre, perché costituisca un principio di fortezza e di costanza nella grande lotta per la vita morale.</p><p>Un rinnovamento sociale infatti è sempre un rinnovamento morale e la più alta meta di rinascita è l’instaurazione di una grande, e pur gioiosa, serietà di vita.</p><p>(<em>a. m.</em>)</p><h3>Osservatorio 2</h3><p><em>Una vera pace richiede di fare memoria storica della guerra, per non ripeterne gli errori e per essere degni del sacrificio dei caduti. Lo ricorda Moro in un breve intervento pubblicato in «Studium», XLI, 1945, n. 12, dicembre, p. 354.</em></p><p>	</p><p>Noi siamo tentati in questo momento, mentre tutte le nostre energie sono tese per una ripresa della vita, di dimenticare la guerra con i suoi orrori e le sue vittime, per guardare invece la pace come il principio di un nuovo cammino. Eppure l’inizio della pace coincide con la fine della guerra, il cui ricordo deve restare sempre presente, non per mortificar le ragioni faticosamente risorgenti della vita, ma come un monito ed una garanzia di continuità storica.</p><p>Non possiamo oggi andare avanti fingendo non avvenuto quello che invece è stato, dimenticando, per riconquistare serenità e gioia, il sacrificio di coloro che sono morti volendo un migliore avvenire per i superstiti, trascurando l’impegno di mortificazione e di bontà che viene a noi da tanto dolore che gli uomini hanno sofferto.</p><p>Certo il fatto delle armi non chiude la crisi spirituale della guerra. Mai, come oggi, è stato necessario lo spirito di obbedienza. Di fronte al supremo sacrificio di altri, che pur saremmo tentati di dimenticare, il nostro è una piccola, ma non trascurabile, cosa. Anche a noi è richiesta una mortificazione; la rinunzia all’orgoglio, alla vanità, allo spirito personalistico, agli interessi meschini, alla dura intransigenza. Ci è domandato di morire di questa piccola morte quotidiana, per completare nel suo valore rinnovatore il più grande dolore di coloro che caddero e per rendercene degni. Da questo congiungimento di due non inutili sofferenze noi confidiamo sia per nascere una nuova storia che non ripeta i vecchi errori risultati fatali.</p><p>(<em>a. m.</em>)</p><h3>Osservatorio 3</h3><p><em>Di fronte all'idea di Stato laico propugnata dai socialisti, basata sulla riduzione della religione a un fatto di natura esclusivamente privata, Moro auspica un profondo rinnovamento della coscienza cristiana in Italia. L’intervento è pubblicato in «Studium», XLI, 1945, n. 12, dicembre, p. 356. </em></p><p>Un editoriale dell’«Avanti!» del 22 dicembre 1945 riprende, per concludere, il tema di una polemica interessante, dibattuta sui quotidiani romani, intorno allo Stato laico<sup><a href="#footnote-384" id="footnote-ref-384">[383]</a></sup>. La tesi socialista è per uno Stato aconfessionale, il quale «lascia al cittadino, nella sua coscienza individuale, di risolvere come vuole i problemi dell’al di là perché la religione appartiene al foro della coscienza». E prosegue l’articolo, osservando «che la fede, l’idea spirituale, la disciplina morale della democrazia è la libertà».</p><p>Molte osservazioni si potrebbero fare su questo bruciante argomento. Noi vorremmo in questa sede limitarci a notare che la stessa impostazione del problema, così com’è fatta dalle correnti politiche operanti nel nostro paese, dimostra tutta la necessità e l’urgenza di un solido e profondo lavoro di rinnovamento della coscienza cristiana in Italia. Ché siffatte tesi possono essere proposte e sostenute, solo quando lo sganciamento dei fedeli battezzati dalla vita della Chiesa sia, se non certo irreparabile e completo, almeno serio e consistente.</p><p>Ai pericoli di questa situazione non si può ovviare né nutrendo illusioni, né affidandosi a strumenti politici, i quali sono di limitata efficacia e di provvisorio successo. Quel che occorre è una rinascita religiosa e morale, operata con il mezzo del libero convincimento, tanto che il battesimo non resti uno schema formale, ma promuova una sostanza di vita tutta coerente al suo principio. Così la fede nella libertà potrà avere, senza offesa di alcuna convinzione, un più completo contenuto e saranno poste le premesse indispensabili per risolvere il tormentoso problema in modo rispondente alla decisa professione di fede cristiana della maggior parte degli Italiani.</p><p>(<em>a. m.</em>)</p><h3>Osservatorio 4</h3><p><em>In un intervento pubblicato in «Studium», XLI, 1945, n. 12, dicembre, p. 369 Moro chiarisce l’orientamento e la linea editoriale della rivista.</em></p><p>Arturo Carlo Jemolo<sup><a href="#footnote-385" id="footnote-ref-385">[384]</a></sup> in un articolo sostanzioso e chiarificatore sulla Rivista di Firenze «Il Ponte» del novembre 1945 dice cose simpatiche e gentili all’indirizzo della Rivista «Studium»<sup><a href="#footnote-386" id="footnote-ref-386">[385]</a></sup>. Non vogliamo lasciar passare, senza rilevarlo, il cortese apprezzamento non solo per l’autorità dello Jemolo, ma anche perché egli coglie esattamente il criterio ispiratore della nostra fatica.</p><p>Veramente «Studium» vuol essere serena, obbiettiva, aperta, presente al travaglio fecondo di tutte le idee e di tutte le esperienze, in questo nostro tempo, che è sì sconcertante per molti aspetti, ma pur reca annunci di consolanti verità, ma ha pure il segno della serietà e dell’interiorità, ma conosce l’ansia della ricerca e la gioia di un libero lavoro comune.</p><p>Senza pregiudizi e senza disdegni «Studium» vuole avere, in questa comunione di sforzi, il suo lavoro da fare, esprimendo la voce della tradizione cattolica con l’ansia di comprendere e di lasciarsi comprendere proprio di chi non si sente nemico in un mondo di nemici, ma uomo tra uomini in una umanità che resta comune malgrado il dissenso e, magari, l’errore. Niente può dividere quando si cerca insieme la verità. Ed il cristiano può bene come dimenticare di possedere la verità [sic], per fare della strada con coloro che cercano e non sanno di avere. Forse il cammino compiuto fino alla meta dividerà ancora. Ma può in quel punto cominciare un nuovo cammino, o forse continuare quello stesso che è cominciato ad un punto, perché è molto difficile dire di aver perduto o trovato per sempre.</p><p>(<em>a. m.</em>)</p><h3>Libri ricevuti</h3><p><em>In una segnalazione pubblicata in «Studium», XLI, 1945, n. 12, dicembre, p. 379 Moro recensisce un saggio di Giorgio Del Vecchio sul diritto punitivo. </em></p><p>Giorgio Del Vecchio, <em>Sul fondamento della giustizia penale</em>. Estratto dalla Rivista Archivio Penale. Edizioni della Bussola, Roma, 1945.</p><p>In questo breve studio il Del Vecchio<sup><a href="#footnote-387" id="footnote-ref-387">[386]</a></sup> si occupa con la consueta ricchezza di dottrina e profonda penetrazione di alcuni fondamentali problemi del magistero punitivo. L’A., che ha larghissima autorità nel campo degli studi filosofici e giuridici in Italia ed all’estero, comincia con il fissare le caratteristiche dell’illecito penale, considerato come l’atto antigiuridico compiuto con dolo o con colpa equiparabile al dolo, tanto che esso, implicando una lesione dell’intero ordine giuridico, esige una riparazione di carattere pubblico. Il Del Vecchio trova dunque la giustificazione intrinseca ed il limite razionale della pena nella sua funzione reintegratrice del diritto leso. E qui sancisce il principio correttivo del principio inumano del taglione, affermando che al <em>malum actionis</em> va contrapposto piuttosto un <em>bonum actionis</em>, il quale include alcune notevoli limitazioni della rigida riparazione in omaggio alla persistente personalità umana del reo ed ai legittimi interessi dei suoi familiari. Infine l’illustre A. prende in considerazione il delitto come fenomeno sociale e quindi nelle sue determinanti ultraindividuali, facendo nobilmente appello alle incomparabili risorse dello spirito etico.</p><p>Queste per breve cenno le linee di un lavoro nel quale alla profonda dottrina si accompagna una squisita sensibilità umana e cristiana, della quale veramente non si può fare a meno per un’adeguata trattazione dei temi penalistici. Aderendo perciò alle meditate conclusioni del Del Vecchio, non si può che formulare il voto che altri e più ampi contributi Egli voglia dare autorevolmente ai temi fondamentali del magistero punitivo.</p><p>(<em>a. m.</em>)</p><h3><a id="_Hlk2176744"></a>Invito al Congresso</h3><p><em>Dopo il convegno, tenuto a Camaldoli dal 18 al 24 luglio 1943, al quale furono invitati diversi studiosi in larga parte appartenenti ai Laureati cattolici, per elaborare il testo di «cultura sociale» che prenderà forma nel Codice di Camaldoli, i Laureati si riuniscono di nuovo in forma ufficiale per la prima volta. Moro li convoca a congresso, a Roma, ai primi di gennaio 1945, e denota lo spirito e l’importanza della manifestazione nel momento storico in cui essa si svolge. L’articolo è pubblicato in «Bollettino di Studium», XI, 1945, n. 12, dicembre, p. 1.</em></p><p>Da ogni parte e con insistenza sempre maggiore si è richiesto in questi ultimi tempi che fosse promosso un incontro nazionale dei Laureati Cattolici. Il distacco dura ormai da troppo tempo, da quella estate del 1943, la quale sembra, per gli eventi che son seguiti veloci e decisivi, un’epoca tanto lontana. Il desiderio così espresso ci è sembrato tanto vivo e sincero, da poter superare agevolmente le molte difficoltà di ordine materiale che rendono ancor oggi difficile e scomodo l’incontro. La Segreteria Centrale dei Laureati si è indotta perciò a convocare a Roma, dal 3<em> </em>al 7 del prossimo gennaio, il Congresso Nazionale dei Laureati Cattolici e delle Unioni Professionali Cattoliche. Essa ha fiducia, ed anzi certezza, che la buona volontà così dimostrata riuscirà a rendere questa una manifestazione degna dell’importanza del Movimento e del difficile momento che la Patria vive. Il Centro nazionale dei Laureati invita perciò nel modo più caldo e cordiale gli amici di tutta Italia e chiede loro questa prova di attaccamento che valga a confortare per l’avvenire l’opera comune.</p><p>Il Movimento Laureati ha lavorato sempre con spirito di indipendenza, di serenità e di disinteresse per l’avvento di un mondo migliore e libero. Silenziosamente esso è andato formando coscienze cristiane nell’ambito della professione e della vita sociale; ha contribuito in tempi oscuri all’urgente chiarimento di verità, ha dato incitamenti fecondi all’azione, mentre ha pure educato alla purezza dei cuori, condizione prima di ogni rinascita, ed alla pazienza. Noi crediamo che esso anche oggi, non fosse altro che per questo passato promettente ed operoso, abbia una parola serena ed efficace da dire, una funzione da assolvere, un insostituibile contributo da dare nella vita tormentata del nostro Paese. Oggi appunto si tratta di mostrare che quella speranza e quella promessa non furono vane, che l’Italia può contare sull’apporto di intelligenze e di cuori solleciti nobilmente delle sorti della Patria che sono poi – noi ne siamo fermamente convinti – le sorti della civiltà cristiana. Perciò non è senza significato che questo sia il tema generale del Congresso.</p><p>Il Congresso di Roma non riguarderà più questa volta i Laureati Cattolici, ma un nuovo organismo, le Unioni Professionali Cattoliche. Queste com’è noto costituiscono una spinta in avanti del Movimento verso quegli ambienti sociali, sui quali tende ad influire. Strettamente collocate nelle finalità ultime ed in alcuni metodi di lavoro ai Laureati, le Unioni hanno maggiore libertà di azione e più largo ambito di comprensione. Le Unioni Professionali fanno ora la loro prova. Siamo tutti interessati ed impegnati perché essa riesca e costituisca l’inizio di un fecondo lavoro.</p><p>Inoltre il prossimo Congresso Laureati avrà comuni alcune manifestazioni con analoga riunione che si svolgerà in Roma contemporaneamente ad opera della Fuci<sup><a href="#footnote-388" id="footnote-ref-388">[387]</a></sup>. Questa circostanza servirà a rinsaldare ancor più i legami cordiali tra le due organizzazioni e contribuirà ad alimentare più sicuramente il Movimento con i giovani Laureati preparati nella Fuci.</p><p>Il Congresso di Roma dovrà essere certamente, anche se non in modo chiuso ed esclusivo, un incontro di amici. Esso potrà procurare perciò molta gioia a coloro che son vissuti lontani per anni, senza dimenticare. Ma non può esaurirsi in un significato sentimentale. Il nostro preciso dovere è che esso costituisca l’inizio di una attività nuova ed adeguata alle mutate esigenze dei tempi. Chiediamo perciò a tutti un contributo concreto e preciso; invitiamo tutti ad una spassionata, sincera discussione. Questa sincerità può forse, a prima vista, dare fastidio ma è pure un contributo alla verità ed una prova di amore per queste nostre cose. Siamo ad un punto nel quale tutti vogliamo e dobbiamo sapere che cosa ci sta davanti, qual è il nostro impegno, chi ci sta accanto e fino a qual punto.</p><p>Noi siamo certi che questa revisione servirà a chiarire, purificare, illuminare. Guardiamo perciò con fiducia al prossimo incontro che dovrà farci migliori e più pronti per le ore grandi e difficili che si annunziano.</p><p><span id="mention-126" class="mention person" about="AldoMoro">Aldo Moro</span></p><p>1946</p><p><strong>La professione nella vita sociale</strong></p><p><em>Moro presenta il tema del congresso dei Laureati cattolici e assicura il loro impegno per garantire un’ispirazione cristiana della cultura e della professione nella vita democratica del paese. Il testo è tratto da una conversazione alla Radio di Roma andata in onda il 2 gennaio 1946 alle ore 20.20. Il testo del discorso conserva nell’Archivio Flamigni, Fondo <span id="mention-127" class="mention person" about="AldoMoro">Aldo Moro</span>, in fase di riordino.</em></p><p>Sarà inaugurato domani in Roma il Congresso Nazionale dei Laureati Cattolici Italiani, il quale propone allo studio un complesso programma, suddiviso in relazioni generali ed altre particolari per le Unioni di insegnanti, medici, tecnici, giuristi, artisti, docenti universitari. Esso avrà inizio con la parola del Presidente del Consiglio, On. Alcide De Gasperi, socio da molti anni del Movimento, intorno al cristianesimo di fronte ai problemi della pace e sarà concluso con il tema riassuntivo e programmatico: La civiltà cristiana, affidata all’insigne pensatore e giurista Prof. Francesco Carnelutti<sup><a href="#footnote-389" id="footnote-ref-389">[388]</a></sup>. Tutte le trattazioni saranno svolte nello spirito di quest’ultimo tema, come un tentativo ansioso e – noi speriamo – fecondo dell’intelligenza cattolica italiana, di chiarire le ragioni della validità perenne della intuizione cristiana del mondo, di determinare la funzione concreta del cristianesimo in quest’ora tormentosa e pur ricca di promesse, si stabilire una stretta aderenza tra la verità cristiana e la multiforme vita sociale, definita, come essa è, in categorie lavoratrici, variamente operanti nello svolgimento della storia umana. Quest’ultimo punto è veramente caratteristico in un Congresso che riprende una lunga ed onorevole tradizione, alimentata, fino alla liberazione dell’Italia, nel silenzio, ma con straordinario vigore ed assoluta fiducia. Si tratta di dare all’intelligenza una funzione sociale, una operosità concreta, che sembra forse mortificarla ed invece la esalta come un contributo intelligente ed amoroso alla vita sociale. Si tratta di tradurre l’intelligenza nelle opere intelligenti della professione offerte a servizio degli uomini bisognosi. Una singolare ed importantissima forma di carità cristiana insomma, che può raggiungere gli slanci della carità eroica, eppur si inserisce nella trama delicata e minuta della vita quotidiana, ne riproduce le forme umili, ne accetta l’impegno di silenziosa e non vistosa dedizione, dà infine un incomparabile contributo a promuovere intese ed unità sociali, intorno al professionista intelligente ed operoso, al di là delle classi rigidamente squadrate, in una esperienza interclassista naturale e significante. La classe o – se volete – la funzione professionale non è dunque posto di privilegio, anche se storicamente i ceti professionali furono tratti talvolta a sostenere la causa della borghesia contro il popolo. Quello professionale è un ambiente ben definito e compatto, ma ormai chiaramente sganciato dagli interessi di una classe sociale, perché, aperto e mobile e vivo come esso è, si pone a servizio di tutte le classi e si raccoglie in se stesso, solo per potere meglio giovare agli altri. Si raccoglie nello spirito di una comune vocazione universitaria, che consiste soprattutto nell’ossequio alla verità, nel rifiuto della superficialità, della fretta, della impazienza, nell’ansia continua di ricerca, nella indipendenza da interessi particolari, nella signorilità sostanziosa nutrita di bene. Noi pensiamo che siffatta altezza di ideali morali che si risolva in una prassi di incessante dedizione sociale, non possa raggiungersi, se non rendendo operoso nelle coscienze il fermento cristiano di libertà, di responsabilità morale, quell’abito di interiorità che distingue l’uomo dello spirito e lo pone nel mondo come un segno di contraddizione. E ciò tanto più oggi, mentre urgono da più parti motivi di scetticismo teorico e pratico, mentre abbiamo bisogno di raccogliere tutte le nostre forze, per resistere alla incosciente e tragica negazione della vita che minaccia di travolgerci. Così il professionista cristiano è pienamente inserito nella vita sociale e politica del suo tempo. Il Movimento Laureati Cattolici che condusse, soprattutto con la sua rivista Studium, aperta, serena, inflessibile, la critica al totalitarismo di Stato ed al paganesimo fascista e formò una generazione di uomini intelligenti e liberi, è pronto ora ad iniziare un nuovo cammino, per assicurare, nello spirito della sua tradizione, ed al di fuori della politica contingente, la presenza della cultura e della professione ispirate alla intuizione cristiana nella vita democratica faticosamente risorgente nel nostro Paese. In questo spirito e per questa meta il Movimento Laureati chiama a raccolta tutti coloro cui stanno a cuore le sorti della civiltà per una restaurazione dei valori e per un ardito incidere nella realtà sociale del nostro tempo.</p><p>Mentre si afferma la necessità urgente di ricostruire e si invoca ingenuamente un miracolo che istantaneamente ci salvi da tutti i mali, mentre, sopravalutando le possibilità dell’azione strettamente politica per lo stabilimento di un ordinato vivere civile, si dimentica che primo strumento di benessere e di pace sociale è l’adempimento dei minuti doveri della vita quotidiana, noi rivendichiamo le responsabilità della professione intesa come fondamentale dovere umano e chiediamo che ciascuno faccia con serenità, con umiltà, con scrupolo il suo lavoro professionale, perché l’Italia risorga. Mentre infine da tante parti si attende una rinascita esteriore e formale, noi promuoviamo un profondo rinnovamento delle coscienze per l’avvento di un mondo migliore. Questo tempo nuovo non ci può essere dato in dono. Noi dobbiamo conquistarlo con la nostra amorosa ed incessante fatica, senza nutrire pericolose illusioni di un cambiamento totale e definitivo, senza indulgere alla fretta superficiale, senza, soprattutto, pensare che in qualche cosa, anche la più piccola, possiamo cedere l’iniziativa e la responsabilità agli altri. Dal dovere professionale a quello sociale e politico c’è una linea di assoluta continuità. Questa necessità di una rigorosa ed inflessibile coerenza è particolarmente viva per noi che costituiamo un’esperta aristocrazia che conduce. </p><h3>L’Università e la vita sociale</h3><p><em>Moro ricorda quanto l’esperienza universitaria sia importante per la scoperta della vita sociale e per la formazione della coscienza civile dei giovani. L’articolo è pubblicato in «Ricerca», II, 1946, n. 1-2, 15 gennaio, p. 1.</em></p><p>L’incontro con l’Università rappresenta la scoperta della vita sociale. Società è certamente la famiglia e, nel suo ambito ristretto, anche la scuola media. Ma quale più largo respiro, quando si varca la soglia dell’università, quale ricchezza d’incontri e di esperienze! Perché la vita sociale è sopratutto coscienza del vivere insieme, curiosità di sé e dell’<em>altro</em>, interesse, timido prima e poi sempre più vivo, di una integrazione che tolga alla propria piccola vita, chiusa e scura, e riveli più vasti orizzonti di comprensione e di azione comune. Pensate a quella rivelazione di nuovo che è la giovinezza, quel trepido e irresistibile aprir gli occhi alla vita, quel sogno prima vigilato, che vuol confrontarsi mano a mano con la realtà e la inonda di luce. Quanta parte di questa attesa, di questa rivelazione decisiva si risolve nella scoperta dell’uomo, di un altro spirito, nel quale alita un soffio di divino. Questa più vasta realtà, che sollecita l’attenzione e l’amore di coloro che hanno vent’anni, senza un uomo che ne sia al centro, che la capisca, la ami, la faccia sua, pare dissolversi nel nulla come un’illusione cattiva. Una aspirazione multiforme e infinita non si contiene in una sola anima, nella propria anima che par vuota e fredda e incapace di fronte a così grande e dolce lavoro. Non è qui la radice dell’amore che appare in questa età aperta ad ogni esperienza come una stupenda promessa di comprensione e di possesso? Non è l’<em>altro</em> il tramite per la nostra stessa vita, per la nostra vita piena?</p><p>Così l’Università, che cade nella vita del giovane, quando la coscienza si sveglia e si accende il desiderio di vivere, rappresenta tra gli altri suoi aspetti il primo incontro umano, il primo, serio e gioioso ad un tempo, problema di convivenza.</p><p>***</p><p>Perché la vita universitaria è così molteplice e varia, così aperta, così sempre crescente sopra se stessa, così facile, vorrei dire, all’evasione da se stessa, questa esperienza sociale di cui parlavamo non si esaurisce nelle aule e nei cortili dell’Ateneo. Per qualcuno l’impiego, imposto dalle necessità di un tempo straordinariamente difficile, è un avviamento contemporaneo, e ben più rude e problematico, a più larghi incontri sociali. Per altri, per tutti forse (ché sottrarsi a questo impulso è cosa tanto difficile ed in fondo cattiva) vale piuttosto la insoddisfazione di un ambiente comunque definito, largo, se volete, ma uniforme negli interessi e chiuso in se stesso. Com’è viva di impulsi e di cose nuove e decisive, fuori, la vita! Scoprire un altro uomo, è come iniziare una esperienza senza fine. Per quanto son diversi gli uomini l’uno dall’altro, per quanto variano di contenuto e di capacità ad integrare gli incontri umani, per tanto si svolge in una progressione continua la vita sociale dei giovani. Al di là dell’Università c’è la propria città e questa o quella forma associativa; al di là della propria terra una patria mutilata, dolorante ed incerta di se stessa; al di là della patria c’è un mondo, sconosciuto il più delle volte, ma che esercita una attrattiva misteriosa, ch’è nostro, perché fatto di uomini della nostra stessa umanità.</p><p>Gli inviti ad uscire dal<sup> </sup>proprio chiuso, a guardare lontano, ad operare largamente non vengono per questi uomini di venti anni dal di fuori, ché cadrebbero invano, ma dal loro intimo, ma dal loro stesso mondo universitario, così mobile e aperto, così sensibile al complesso della vita.</p><p>***</p><p>Qualche volta le sollecitazioni sono interessate o goffe e mal riescono a celare il motivo che le determina, ch’è di approfittare della inesperienza e dell’entusiasmo naturale dei giovani, per trascinarli per vie ch’essi altrimenti, non percorrerebbero. Qualche volta ancora prevale quel senso di chiuso da cui deriva un riserbo, un pudore, un timore di darsi e di perdersi, i quali, benché spiegabili e giustificabili, restano tuttavia cose cattive e determinano per i giovani il pericolo di fare molto poco del lungo cammino che sta loro dinanzi. Chi entra nell’Università farà bene a tenersi in guardia contro queste due tentazioni ugualmente distruttive: dalla smania dell’azione e dalla pavida inerzia, dalla superficialità grossolana di un attivismo sempre soddisfatto di sé e dalla rinuncia a vivere, a credere, ad amare. Bisogna che l’Universitario sappia che al di là della sua scuola ed in perfetta continuità con essa, c’è la vita, che i suoi compagni si prolungano nei concittadini e nei cittadini del mondo, che la buona amicizia universitaria prosegue naturalmente come una cordiale amicizia con gli uomini noti ed ignoti nel vasto mondo. Nel quale si decide, tra paci e guerre, tra prepotenze ed intese, del destino degli uomini, del destino di ciascuno di noi. Nel quale si vive compiutamente la vita e si soffre e si spera e si lavora e si fantastica e si crede. E non son queste le cose cui il giovane prenderà parte domani, non sono queste cui egli darà il suo contributo di competenze e di amore? Veramente l’Università è un piccolo mondo nel quale quello grande completamente si riflette. Se volete che l’Università sia una cosa seria, che non sappia di vuoto, di chiuso, di antico, mettetela al ritmo agile, anche se irregolare, della vita. Fate che la vita vi pulsi dentro, che la società con i suoi interrogativi vi si rifletta, che i problemi della difficile convivenza umana vi siano compresi ed affrontati. Fate che questa piccola società sia un ponte verso la vita.</p><p>***</p><p>C’è però un modo di avvicinarsi dall’Università alla vita e, quando sia trascurato, la nuova esperienza è piuttosto distruttiva che costruttiva. Ed è il modo della sincerità, della lealtà, della chiarezza, quell’abito interiore di raccoglimento e di verità ch’è proprio degli alti studi.</p><p>Il problema è tutto qui: portare nella vita sociale lo spirito dell’Università senza patteggiamenti. E l’allettamento dell’ipocrisia e della resistenza alla durezza con la durezza, alla slealtà con la slealtà è così vivace, che da questo pericolo sopratutto han da guardarsi i giovani.</p><p>La vita sociale può essere un tramite di pienezza e di elevazione o invece una orribile mortificazione della persona, un livellamento mediocre nel termine più basso. Che sia l’una cosa o l’altra dipende dalla sapienza della vita, quella che il giovane, che sia capace di restar tale e cioè fedele a se stesso, ha in così larga misura.</p><p>Bisogna, in una parola, sapersi controllare, perché non sia questa esperienza una scorribanda brutale nel mondo, la quale uccida in noi e negli altri quel che v’ha di migliore, ma un aprirsi docile e trepido a nuovi orizzonti, una scoperta rispettosa dell’uomo, un donarsi spigliato alla vita, in una parola, un atto di amore.</p><p>Questa è una grande responsabilità di quelle che fan diventare uomini.</p><p><span id="mention-128" class="mention person" about="AldoMoro">Aldo Moro</span></p><p><strong>[Circolare, 28 gennaio 1946]</strong></p><p><em>Con Angela Gotelli, responsabile delle Laureate, Moro traccia un bilancio del Congresso dei Laureati cattolici, rievoca l’udienza concessa da Pio XII il 7 gennaio, indica il programma per il nuovo anno e fornisce le indicazioni per l’organizzazione delle attività. Il testo della circolare agli incaricati regionali e diocesani dei laureati cattolici italiani, intestata “A.C.I. Sezione Laureati Segreteria Centrale”, del 28 gennaio 1946, è conservato in Archivio&nbsp;Flamigni, Fondo <span id="mention-129" class="mention person" about="AldoMoro">Aldo Moro</span>, in fase di riordino.</em></p><p>Congresso Nazionale</p><p>Il Congresso Nazionale che si è svolto a Roma dal 3 al 7 gennaio u. s. è stato una riprova della vitalità del Movimento e dell’attaccamento che hanno per esso amici fedeli per una lunga tradizione, i quali, pur fra tante occupazioni professionali e sociali e nonostante le difficoltà delle comunicazioni, hanno risposto numerosi al nostro invito. Dopo questo incontro possiamo dire con certezza che il Movimento Laureati non è morto e non morirà. Anzi, ha chiarito meglio le sue idee, confermato e consolidato, in un ambiente tanto mutato, i suoi propositi di azione, ricollegando idealmente al passato questo presente che esso ha non soltanto auspicato, ma contribuito a preparare. Gli amici si sono trovati insieme a loro agio, hanno discusso con calore, hanno confrontato le loro idee e le hanno rese, con un onesto vaglio critico, vicine. L’unità di indirizzo è oggi ancora una consolante realtà nata da liberi spiriti. </p><p>È stata lamentata l’assenza dei più giovani, la maggior parte dei quali continua a frequentare la FUCI a distanza di parecchi anni dalla laurea. Indubbiamente questa situazione si andrà evolvendo a nostro favore, e di ciò è garanzia l’impegno nostro e degli amici Dirigenti della FUCI di favorire questo passaggio naturale nel Movimento Laureati, che è garanzia ad un tempo della nostra vitalità e di quella della FUCI. Si invitano i Dirigenti tutti a fare in questo senso opera di persuasione ed a promuovere, specie attraverso le Unioni Professionali, tutti quegli incontri con laureandi e laureati di recente, i quali possono servire ad incoraggiare un avvicinamento al nostro ambiente e ad eccitare la sensibilità professionale dei giovani. </p><p>Nel Congresso le Unioni Professionali hanno avuto una brillante affermazione. Le loro riunioni sono state affollate e animate ed hanno dimostrato come gli ambienti professionali siano sensibili ad un richiamo che tenga conto delle specifiche attività e dei particolari problemi. Naturalmente va tenuto fermo, in questa delicata materia, quello spirito unitario che ha sempre animato il nostro Movimento e che ha trovato, in sede di Congresso, unanime e vivace espressione. </p><p>L’UDIENZA DEL S. PADRE è stata imponente per numero di congressisti e commovente per la paterna benevolenza con la quale il Papa ha voluto accoglierci nella casa comune ed incoraggiare la nostra fatica e benedire le nostre opere e le nostre persone. Al discorso programmatico pronunziato dal S. Padre si cerchi di dare larga diffusione e si faccia di esso la base per riconfermare le linee essenziali del nostro programma<sup><a href="#footnote-390" id="footnote-ref-390">[389]</a></sup>. </p><p>Programma per l’anno in corso</p><p>Il programma generale delle attività religiose e culturali resta fondamentalmente immutato. Non si trascuri anche nelle grandi sedi, dove presumibilmente l’attività professionale specializzata assumerà maggiore sviluppo, di dare svolgimento a quei temi e motivi i quali riflettono le nostre responsabilità generali di uomini di cultura universitaria. Restano basilari, come in sede nazionale Congressi, Convegni vari e la Settimana di Cultura Religiosa di Camaldoli<sup><a href="#footnote-391" id="footnote-ref-391">[390]</a></sup>, così in sede locale incontri amichevoli su temi di cultura umanistica, di attualità religiosa, di formazione morale, e soprattutto la preparazione alle solenni festività della Pasqua e della Pentecoste. Riunioni di carattere formativo (Esercizi spirituali, Ritiri, ecc.) e l’attività caritativa si svolgono separatamente dai Gruppi Laureati e Laureate, i quali organizzano invece normalmente insieme tutte le altre iniziative, soprattutto quelle di specializzazione professionale. </p><p>Il tema proposto quest’anno per il <em>Corso di Cultura Religiosa</em> che può essere svolto anche per un periodo limitato di tempo, possibilmente nella Quaresima, verte sulle «Beatitudini». </p><p>Unioni professionali</p><p>Le unioni Professionali sono sorte nel Movimento Laureati come attuazione, resa possibile ora dalle mutate condizioni politiche, del fondamentale principio della specializzazione professionale e come segno di quella larghezza di azione e capacità di penetrazione nell’ambiente sociale che sono caratteristiche principali del Movimento stesso. La definitiva struttura delle Unioni sarà decisa nel corso di quest’anno, dopo attento studio degli organi responsabili, nell’ambito del rinnovamento strutturale dell’Azione Cattolica tutta. Sono in corso infatti importanti studi per una riforma dell’A.C. in vista delle mutate esigenze dei tempi e delle nuove necessità; perciò si invitano tutti gli amici a considerare accuratamente questo importantissimo problema sia nel suo profilo generale, sia per ciò che riguarda il Movimento Laureati. I risultati di questi studi saranno sottoposti al vaglio della discussione comune nei prossimi Convegni Regionali.</p><p>Intanto questa necessaria battuta di attesa non deve costituire un ostacolo alla organizzazione e all’attività delle Unioni, sulla base dei principi fissati nel recente Congresso: </p><p>a) Conservazione dello spirito unitario del Movimento e adesione costante alla comune vocazione universitaria e umanistica;</p><p>b) Libertà responsabile delle Unioni nell’ambito proprio delle singole professioni;</p><p>c) Collaborazione delle Unioni, nell’ambito del Movimento Laureati, per la realizzazione degli scopi comuni fondamentali, e quindi necessità di uno stretto e continuo contatto tra i dirigenti per assicurare unità di indirizzo e di azione. </p><p>In attesa che il «Bollettino di Studium» si trasformi radicalmente per adeguarsi alla nuova fisionomia del Movimento, le diverse Unioni hanno una loro stampa specializzata che porta specifiche direttive di studio e di lavoro. Come contributo che permetta al Centro di sostenere questo maggior onere finanziario e come segno di adesione alle imprescindibili finalità della specializzazione professionale, si prega di aggiungere alla quota stabilita per il «<em>Biglietto di invito</em>» (L. 100) una quota integrativa per l’Unione Professionale cui i membri appartengono, nella misura indicata nelle seguenti note amministrative. Ad effettuare questo versamento sono vivamente invitati i Professionisti appartenenti ai Gruppi in cui le Unioni non sono ancora costituite, affinché possano seguire le attività specializzate, se non nel piano locale, almeno in quello nazionale. Così ogni aderente al Movimento Laureati s’inserisce naturalmente nella rispettiva Unione Professionale. </p><p>Struttura organizzativa </p><p>Alle aumentate necessità del Movimento ed al suo auspicato e in parte già realizzato consolidamento deve corrispondere una organizzazione più precisa e consistente, pure restando agile e viva. Mentre il Centro, in attesa delle nuove definizioni statutarie, provvede ad aggiornare i quadri direttivi, i Dirigenti di Gruppo sono pregati di costituire i Consigli Direttivi previsti dall’attuale regolamento, utilizzando le competenze professionali degli incaricati per le singole Unioni. Il lavoro, non solo per una ragione di pratica opportunità, ma anche per tener fede a quello spirito di amicizia e di collaborazione che è sempre stato anima dei nostri Gruppi, dev’essere decentrato e suddiviso, in modo da consentire a ciascuno di assumere la propria attività e di esplicare la propria iniziativa. </p><p>Le norme del <em>tesseramento </em>sono indicate nella parte amministrativa di questa circolare. Qui si deve soltanto rivolgere insistente invito ai Gruppi, affinché vogliano regolare la loro posizione amministrativa, come segno di fedeltà al Movimento e come contributo per alleviare le difficoltà finanziarie in cui il Centro si dibatte. Così pure è raccomandata vivamente la diffusione della nostra Rivista «Studium», la quale può penetrare largamente in molti ambienti in cui non è stata ancora fatta conoscere.</p><p>Allo scopo di rinsaldare la consistenza organizzativa delle Unioni è indirizzata l’iniziativa della pubblicazione di un <em>Annuario</em>, contenente indicazione delle generalità, delle qualifiche accademiche e professionali e della sede di lavoro dei nostri aderenti. Alla realizzazione della iniziativa, che ha soltanto finalità di rilievo statistico e di migliore conoscenza reciproca, si prega di dare opera cordiale e sollecita. </p><p>Con i migliori auguri di buon lavoro e un cordiale saluto</p><p>ANGELA GOTELLI<sup><a href="#footnote-392" id="footnote-ref-392">[391]</a></sup></p><p><em>Segretaria Centrale per le Laureate</em></p><p>ALDO MORO</p><p><em>Segretario Centrale per i Laureati</em></p><p> </p><p> </p><h3>Attualità dell’umanesimo</h3><p><em>In un articolo senza firma, pubblicato in «Studium», XLII, 1946, n. 1-2, gennaio-febbraio, pp. 1-2, Moro avverte i rischi di una cieca fiducia nella tecnica e ricorda come essa debba invece sempre porsi a servizio dell’uomo. </em></p><p>Da tempo nello spirito del cristianesimo noi combattiamo contro la pretesa esclusiva della tecnica di dominare la vita umana, contro quel suo porsi non solo e non tanto come strumento di civiltà, quanto piuttosto come la mèta ultima e la profonda, soddisfacente ragione di vivere. Non da ora combattiamo, quando i frutti amari di questa deformazione della vita ed inversione dei valori si fanno chiari a tutti tra tanto disordine e tanto sangue, ma sin da quando la tecnica appariva un poderoso fattore di progresso ed un mezzo incomparabile, per determinare ed aumentare il benessere sociale. Come impulso alla intransigenza ci parve bastasse una ispirazione cristiana vigorosa, una profonda comprensione di quella intuizione del mondo che riduce ogni problema in termini di moralità e di responsabilità individuale. In questa luce non occorreva una lunga fatica, per accorgersi dello spaventoso vuoto che il fulgore della tecnica raffinata e del suo successo non riuscivano a nascondere. Bastava guardare un po’ lontano, per notare che questo mondo possente di macchine e ricco di beni era straordinariamente debole di energie morali, che quella ricchezza di tutto era in fondo mancanza del tutto, della sola cosa necessaria, e poteva volgersi rapidamente in rovina, che quel progresso poteva essere troppo facilmente fuorviato verso una qualsiasi inumana mèta di perdizione, che insomma all’uomo mancava un vero respiro di vita e che egli era sacrificato e condannato.</p><p>Senza soluzione alcuna oggi continuiamo quella battaglia. Essa è veramente una buona battaglia per una causa giusta. Riprendiamo sospinti dalla stessa ispirazione con eguale intensità, con trepidazione, se è possibile, maggiore. Perché oggi la minaccia alle risorse umanistiche che il nostro spirito è capace di esprimere, è seria e grave come non mai, mentre ci sollecita la certezza che ora davvero tutto può essere guadagnato o perduto per un attimo solo di attenzione o di distrazione, per una coraggiosa presenza a noi stessi o per un nuovo, e definitivo, abbandono.</p><p>Che cos’è altro infatti quel lungo parlare che si fa della ricostruzione, se non un cieco affidarsi, in un’estrema fiducia, alle risorse della tecnica, di quella stessa tecnica che, tra costruzione e ricostruzione, seppe pure distruggere con una terrificante facilità, con una micidiale potenza?</p><p>E questo spirito, che s’afferra alla prima e più immediata e più urgente possibilità, s’insinua anche tra noi e tenta, mentre la fretta appare giustificata dinanzi a tanta rovina ed il bisogno avanza incalzante, la nostra anima cristiana, quella che non può patteggiare sull’essenziale, se non vuole tradire. S’insinua questo spirito del successo, delle piccole cose da fare con l’ausilio di poche idee, con disdegno sopratutto di quelle idee generali che appunto non aiutano il fare e non costruiscono, nella nostra coscienza professionale, che mirammo così lungamente a sollevare dal contingente, perché ad esso potesse ritornare rinnovata e purificata con un impegno maggiore e sopratutto con una mèta chiara.</p><p>Certamente una professione non può non essere a servizio della tecnica, tecnica essa veramente che traduce un sapere e lo rende operoso ed efficace. Oggi sì, come ieri; forse anzi oggi più di ieri, se guardiamo al tanto da fare che attende il nostro lavoro intelligente. Certamente il nostro sforzo ha da essere volto oggi come ieri ad impastare ogni problema di tecnica come un problema di verità e di carità ed a tradurre (che è una cosa sola) verità e carità nei termini della tecnica professionale. Oggi occorrono, per questo grande lavoro da compiere, la massima vigilanza, la massima attenzione, la massima dedizione. Si serve la causa dell’umanità, facendosi solleciti delle piccole cose, badando ad esse, perché nessuna sfugga e nulla in esse, vivendo in una parola quell’umanesimo della tecnica, che è come una passione concentrata e mortificata, fatta, per ciò stesso, più grande.</p><p>Ma non possiamo rinunciare alle cosidette [sic] idee generali ed a quella <em>humanitas</em> che esse generano ed esprimono. Per quanto divien maggiore lo sforzo di presenza e di attenzione in un mondo fatto di mille cose andate in frantumi e da rimettere su in qualche modo, per tanto occorre una maggiore ricchezza ad alimentarlo. Più verità sopratutto, più carità. Le quali non siano un autocompiacimento pomposo, una fastidiosa retorica, un velo pietoso che nasconda, per una facile pace da conquistare, i bisogni del mondo che attende opere ed opere, ma un sereno aprirsi alle ragioni ultime, un pacato disegnare mète lontane, un omaggio reso all’uomo nella sua propria umanità, un’accettazione vigorosa dei valori nella loro gerarchia. Prima resta la tecnica della vita morale e la sapienza che la condiziona ed accompagna costantemente.</p><p>Da questo punto di partenza ogni progresso è possibile, diremmo, naturale e necessario. Fuori di questa premessa tutto si risolve in un vano avvolgimento, nel quale l’uomo celebra, assurdamente soddisfatto, la sua fine.</p><p>Giova ricordare queste cose all’inizio di un anno che la straordinaria urgenza dei tempi vuole pieno di opere; un anno fattivo nel quale molto sarà domandato alla tecnica ed al buon volere degli uomini. Ma perché non si smarrisca la strada, perché questo fervore abbia una misura ed una ragione, teniamo alta l’idea dell’uomo cui la tecnica serve, ma che non serve egli alla tecnica, dell’uomo che lavora a servizio di Dio e dei fratelli e nel quale l’amore vale più dell’opera, piccola o grande, in cui si esprime.</p><h3>Dopo il Congresso</h3><p><em>Moro traccia un bilancio del congresso dei Laureati cattolici, sottolinea le idee e le esigenze che sono emerse e prospetta le linee per il lavoro futuro. L’articolo è pubblicato in «Bollettino di Studium», XII, 1946, n. 1-2, p. 1. </em></p><p>Il Congresso nazionale dei Laureati cattolici, svoltosi a Roma dal 3 al 7 gennaio, è stato una riprova della vitalità del Movimento, un sicuro avviamento al lavoro futuro, una occasione di approfondimento dei principii ispiratori dell’azione e di chiarificazione delle migliori forme organizzative.</p><p>Confesso di aver convocato il Congresso con non poca trepidazione, non già che io dubitassi della buona volontà degli amici, ma perché mi rendevo conto delle notevoli obbiettive difficoltà da superare. Invece il concorso di intervenuti è stato tanto largo da superare le migliori aspettative e l’incontro, dopo così lunga e dolorosa separazione, quanto mai cordiale e confortante.</p><p>Alcuni spunti sul Congresso. Da qualche parte si è osservato che si è rimasti anche in questa occasione nel vago e nel generico, soffermandoci troppo sui concetti generali (i quali si prestano alle amplificazioni retoriche ed ai facili sgravi di responsabilità) od eludendo i temi precisi e costruttivi delle possibilità di incidenza del professionista nel mondo della civiltà cristiana.</p><p>Ora certamente si è avvertita qua e là la mancanza di concretezza e di risultato immediato, ed è lacuna che con una maggiore e più organica preparazione si poteva evitare. Su questo punto speriamo di fare meglio nell’avvenire. Ma intanto va chiarito che la permanente considerazione dei temi generali corrisponde alle finalità del Movimento, a quello spirito umanistico del quale in questi giorni si è tanto spesso parlato, come di una straordinaria ricchezza che non si è disposti a perdere. Si può del resto, anche nelle grandi e complesse visioni degli eventi e dei doveri, restare saldamente ancorati alla realtà della propria vita personale e sociale, delineando una trama di esigenze ideali alle quali si intende restare fedeli.</p><p>Questo tema dello spirito umanistico e della comune vocazione universitaria è stato ripreso al Congresso con impetuosa vivacità ed è apparso la caratteristica che più di tutto i nostri amici desiderano conservare. Ed a ragione, ché veramente essa è la profonda ragione e la vera forza del Movimento. Andando al di là delle apparenze, si può ben dire che in questo fossero tutti d’accordo, e in tutti l’esigenza di allargamento e di più precisa azione attraverso le Unioni Professionali, è apparso piuttosto come conferma di questo principio ispiratore che come, sia pur tenue e parziale, negazione di esso.</p><p>L’unità di indirizzo non esce dunque menomamente incrinata da questo incontro. Siamo tutti d’accordo che nella via della specializzazione professionale, intrapresa con tanta decisione, e, possiamo ben dire, con successo, si deve andare avanti. Ma siamo pure d’accordo che il criterio per l’azione professionale deve essere in un costante ricondurre il dovere particolare a quello generale ed umano e nell’inserire gli indubbi valori della tecnica nell’istanza umanistica di ossequio alla verità e alla carità comune a tutti gli uomini.</p><p>Il recente Congresso ha rivelato come lo spirito di unione e di amore possa resistere alla durezza dissolvente della separazione e della distanza, ma ha pure mostrato che un minimo, sia pure largo e mobile, di organizzazione è indispensabile per consolidare ed aumentare i frutti fin qui conseguiti. Dobbiamo dunque amare di più e volere più decisamente i nostri scopi, ma dobbiamo pure organizzarci meglio in tutti i settori, al Centro come alla periferia, nel lavoro generale come in quello professionale. Dobbiamo organizzarci, per raggiungere una maggiore capacità di penetrazione, per tenerci meglio collegati, per muoverci più agilmente. </p><p>Senza indulgere alle forme vuote di contenuto, domandiamo a tutti questo sforzo e questo sacrificio, sforzo di ordine, di precisione, di pazienza. S’impone il problema degli organismi direttivi per una effettiva distribuzione delle responsabilità. Non ci resta che metterci al lavoro.</p><p><span id="mention-130" class="mention person" about="AldoMoro">Aldo Moro</span></p><h3>Il Movimento Laureati nell’ora attuale</h3><p><em>Nel corso del congresso di Roma Moro tiene una relazione organizzativa nella quale passa in rassegna le attività dei Laureati cattolici, ne evidenzia le motivazioni e le inquadra nel più ampio contesto dell’Azione cattolica e della vicenda politica e civile dell’Italia. Il testo è pubblicato in «Bollettino di Studium», XII, 1946, n. 1-2, p. 2. Nel testo, tra parentesi quadre e in carattere corsivo, viene riportata una interpolazione redazionale sullo svolgimento della relazione, così come compare nell’originale.</em></p><p>Il nostro incontro si presenta quest’anno particolarmente interessante, in quanto davanti a noi si propone un compito nuovo: riprendere le fila del nostro passato, che furono spezzate dalle vicende della guerra. Dobbiamo stabilire ancora una volta la ragione di essere del nostro Movimento, riconfermare il nostro impegno di lavoro in modo sereno e definitivo.</p><p>L’Azione Cattolica nell’ora presente</p><p>La vita dell’A. C. (presa nel senso più largo) tende ad oscillare fra posizioni di pessimismo e di ottimismo. Alcuni sono convinti della attualità della funzione che fu assegnata all’A. C. e vedono svolgere in forme nuove e più larghe tale funzione. Anzi, ritengono che l’A. C. abbia in questo momento la sua vera ora ed attendono che qualche cosa di nuovo, di serio, di costruttivo, sia fatto in questo ambiente, che seppe vivere e lavorare in momenti difficili, per prepararsi alle prove di oggi. I pessimisti invece ritengono che la funzione dell’A. C. sia in qualche modo finita, quasi che essa sia stata in anni oscuri nulla più che un surrogato di altre forme di attività, ovvero un rimedio per evitare il male peggiore di una totale assenza dei cattolici dalla vita sociale. Ottimismo e pessimismo che non sono esclusivi di gruppi e di persone, ma che si succedono nelle stesse persone.</p><p>Dobbiamo porci a considerare queste cose su di un piano di serenità e di obbiettività.</p><p>Dobbiamo evitare una sopravalutazione, cioè quel desiderio, animato da buona fede, di fare di più di quello che si può e si deve fare, convogliando verso le organizzazioni di A. C. un complesso di iniziative e di interessi che, pur non attenendo propriamente ad essa, vi erano stati conglobati ed ora più legittimamente passano a forme più adatte, restando tuttavia all’A. C. una tale ricchezza di contenuto per cui essa non è esaurita da questa doverosa limitazione dei suoi compiti.</p><p>Nuovi orizzonti sono determinati da una nuova situazione obbiettiva: la restaurata libertà del nostro Paese. Oggi questo organismo non è più costretto a mimetizzarsi e a nascondersi, per apparire un innocuo organismo di formazione puramente religiosa. Esso ha riconquistato la sua libertà di azione, la possibilità di assolvere intero il suo compito, reintegrando il concetto pieno della vera religiosità, fermento di rinnovazione. Si tratta ora di rinnovare le strutture organizzative, tanto che esse siano adeguate alle migliori possibilità offerte dal particolare momento storico. Senza misconoscere la buona fede ed il lavoro di tutti, abbiamo talvolta notato con disappunto una certa angustia di visione, una ristrettezza che allontana altri, cui dovrebbe pur giungere la nostra azione, una certa angustia di forme, che mortifica e frena lo spirito apostolico. Certamente il capovolgimento determinatosi nella situazione politica italiana, mentre indica le mete da raggiungere (una presenza viva ed operante nella società) manifesta le insufficienze di una A.C. che, costretta a nascondersi, si è cristallizzata ed ha perduto il suo slancio vitale.</p><p>Vediamo insorgere nuovi problemi, tutti vivi, tutti aventi in sé qualcosa di umano, in un clima di libertà tanto più accesa e vibrante in quanto usciamo da una lunga oppressione.</p><p>Non si può rendere cristiano un paese che non lo è, solo attraverso uno strumento politico e giuridico, non si giunge alla meta, se non c’è la sostanza della vita cristiana che è condizionata dalla esistenza delle libertà e delle garanzie politiche, le quali consentono all’opera apostolica di svolgersi. Se essi già non esistessero, noi dovremmo oggi creare degli organismi di A.C.</p><p>La nostra A.C. come è oggi riflette poco la struttura differenziata della società, così come essa è, nelle sue forme naturali.</p><p>Al di fuori della tensione della lotta politica, che della vita è solo un momento, l’A.C. deve operare liberamente, tranquillamente, per portare ciascun uomo al suo posto nella comunità dei fratelli, nello spirito della concezione cristiana nel mondo. Non c’è bisogno di sottintesi davanti ad una necessità così urgente e viva, imposta dalla natura stessa della vita sociale.</p><p>Azione Cattolica e politica</p><p>Si è discusso dei rapporti fra A.C. e politica. Punto cruciale, sul quale forse con eccessiva attenzione si è concentrato lo sforzo e il pensiero dei cattolici militanti. La nostra definizione è chiara, per la stessa definizione dell’A.C. (azione di laici, alle dipendenze della gerarchia, per una instaurazione dei valori cristiani nel mondo).</p><p>L’A.C. non è strumento politico, se alla politica si dia il ristretto significato che le compete, ma è strumento sociale, in quanto restaura i valori cristiani nella società. Il suo compito è formativo e apostolico e i due momenti possono essere agevolmente collegati: ogni formazione è apostolato e ogni apostolato è formazione. L’A.C. dà un contributo larghissimo allo svolgimento di una vita politica ordinata, creando la coscienza dei doveri civili e politici in senso stretto, il senso della responsabilità sociale (ricordiamo l’articolo di <em>Studium</em> sulla “Morale professionale del cittadino”)<sup><a href="#footnote-393" id="footnote-ref-393">[392]</a></sup>, offre i criteri per cui la scelta politica sia fatta nello spirito del Cristianesimo operante nelle coscienze.</p><p>Compiuto il lavoro di formazione nell’A.C., ciascuno che ne abbia sentito direttamente o indirettamente l’influsso, può fare con libertà responsabile quello che gli è affidato nell’interesse della comunità, sa che deve fare quanto da lui la società attende per una retta amministrazione del bene comune. In questa situazione l’A.C. ha necessità, da una parte di una espansione ardita e vivace dall’altra di riserbo, di serenità, di equilibrio. Non chiediamo all’A.C. di fare di più di quello che essa deve fare. Non cerchiamo di solleticare quel senso di orgoglio e quella volontà di fare un po’ tutto in ogni posto in cui ci troviamo, ma diamo all’A.C. il suo vero contenuto, cioè il compito di formare le coscienze e di applicare anche nel campo sociale i valori cristiani della vita.</p><p>L’A.C. ha bisogno di accettare questa apparente impotenza a dominare gli eventi, il suo compito è di preparare e predisporre il materiale umano, su cui operare per l’attacco decisivo e risolutivo. Può sembrare questa una mortificazione ma non lo è, e dobbiamo lietamente accettarla, se crediamo nei valori dello spirito e in quello che la libertà umana e la coscienza umana silenziosamente fanno per decidere dei destini della storia.</p><p>Queste cose valgono in pieno, e in modo del tutto particolare, per il Movimento Laureati. Possiamo affermare con orgoglio, nell’ambito dell’A.C., che il Movimento Laureati, per la sua stessa natura, è stato il più pronto a fronteggiare le situazioni nuove, perché è quello che si è conservato più forte, vigile, ardito, libero, più vicino alla realtà della vita, più aperto a comprenderne le esigenze e gli insegnamenti. Questo nostro spirito che è quello che fu dato al movimento dal suo Fondatore, con tale straordinaria efficacia che esso in tutte le prove, e non furono poche, si è non solo conservato ma accresciuto, ci permette di guardare con soddisfazione al passato e con energica volontà di possesso all’avvenire.</p><p>In questi giorni molte cose sono state dette, che incidevano sul tema delle nostre Unioni Professionali e sui rapporti fra Laureati e A.C.</p><p>Il Movimento Laureati è sorto con un intento di restaurazione cristiana nell’ambito della professione e per la creazione di una coscienza professionale. Il rispetto per la professione, per la singola professione con le sue specifiche esigenze, è connaturato con il Movimento fin dall’inizio. Sarebbe assurdo far perno sulla professione in astratto, per poi svalutarla in concreto.</p><p>Il Movimento Laureati proprio per salvaguardare le ragioni della professione singola, nella sua concreta situazione di intelligente servizio sociale in cui ciascun uomo è posto, ha esaltato la professione nella sua fondamentale dignità ed ha lavorato non solo sul piano professionale, ma sul piano interprofessionale, nello spirito di quella che è stata detta la comune vocazione universitaria. Bisogna inserire la professione nella personalità unitaria dell’uomo. Le esperienze professionali e interprofessionali sono connaturate e si integrano.</p><p>Non avremmo l’umanesimo professionale che perseguiamo, se non avessimo il contatto fra professione e professione l’incontro nella preghiera e nello studio dei problemi comuni. D’altra parte resteremmo nel vuoto e nel generico e non ci adegueremmo alla molteplicità del reale, se non completassimo l’esperienza interprofessionale sul piano concreto della singola professione.</p><p>Questo intento di giungere alla professione individualmente considerata, è stato perseguito fino dalla fondazione del Movimento, ma contrastato e soffocato dalle condizioni politiche.</p><p>Già negli ultimi tempi dell’occupazione tedesca di Roma si studiò il problema e si fecero le prime esperienze, che portarono poi, per uno sviluppo naturale, alla costituzione delle Unioni Professionali, su cui stiamo discutendo in questi giorni. Le nostre discussioni sono servite a chiarire molti punti di vista e determinare uno scambio di esperienze, tanto che l’assemblea può essere ora in grado di esprimere il suo parere. Vorrei che quanto sto per dire fosse il più possibile ispirato alla conciliazione di tutti i punti di vista e tale da soddisfare le esigenze che i nostri amici avvertono nei loro diversi ambienti.</p><p>[<em>Fatta quindi la cronistoria delle Unioni Professionali, come sono sorte a Roma dopo la liberazione, lascia aperta la discussione sugli Statuti delle Unioni e sul loro inquadramento nella Sezione Laureati.]</em></p><p>Gli scarsi risultati dei tentativi di tesseramento negli ultimi anni mostrano la difficoltà di stringere i professionisti per mezzo di un vincolo organizzativo costituito da una tessera e da una quota da pagare. Possiamo raccogliere un numero di persone disposte a impegnarsi in questa forma, ma per il resto dobbiamo fare un largo movimento fra i simpatizzanti.</p><p>Il problema del finanziamento è assai grave. La piccola quota richiesta come abbonamento al <em>Bollettino</em> è insufficiente.</p><p>Quanto alla vita dei Gruppi è logico che in molti luoghi esso non potrà subire mutamenti radicali ma i singoli professionisti devono seguire le attività delle rispettive Unioni sul piano nazionale.</p><p>La attività spirituali, culturali, di informazione ecc. e le attività sociali richiedono una attività vivace ed originale. Si finisce con l’essere per lo più dei ripetitori, mentre c’è un contributo originale di pensiero che gli studiosi cattolici sono chiamati a dare; perciò va un invito a tutti gli studiosi presenti, perché portino il loro contributo all’insieme di studi che il Fondo Sergio Paronetto<sup><a href="#footnote-394" id="footnote-ref-394">[393]</a></sup> promuove attorno al Codice di Camaldoli<sup><a href="#footnote-395" id="footnote-ref-395">[394]</a></sup>.</p><p>Ricordiamo anche l’opera di funzione direttiva e di ispirazione generale che siamo tenuti a dare agli altri rami dell’A.C. che fanno un lavoro di massa.</p><p>L’<em>ICAS</em><sup><a href="#footnote-396" id="footnote-ref-396">[395]</a></sup> offre ai Laureati un vastissimo campo di attività pratica e teorica.</p><p><em>ACLI</em>. Si è parlato di adesione alle ACLI da parte delle Unioni Professionali ad indicare chiaramente lo schieramento comune delle forze del lavoro intellettuale e manuale cristianamente ispirate.</p><p><em>Bollettino</em>. Ultimamente esso non è stato troppo felice. Esso deve essere un giornale di esperienze organizzative interne. Si richiede perciò la collaborazione di tutti.</p><p><em>Studium</em>. La Rivista ha perseguito il suo fine di essere la voce dei cattolici italiani colti; i quali sono attenti a considerare il mondo in cui vivono e, pur nell’ambito della loro confessionalità, sono pronti ad ascoltare tutte le voci.</p><p><em>Editrice</em>. Continua il suo lavoro sul piano su cui è stato impostato. Sono in corso quattro grandi collezioni e alcune opere.</p><p>Il nostro confortante incontro da amici deve continuare attraverso la collaborazione di tutti, con un po’ di impegno maggiore, con un po’ più di sacrificio; non dobbiamo mai avere la sensazione di essere soli.</p><p> </p><p><strong>[Circolare, 22 marzo 1946] </strong></p><p><em>Moro e Angela Gotelli danno indicazioni agli incaricati regionali e diocesani dei Laureati cattolici per favorire l’adesione al Movimento di nuovi iscritti e per rafforzare il legame con altre realtà associative cattoliche. Il testo della circolare, intestata “A.C.I. Sezione Laureati Segreteria Centrale”, del 22 marzo 1946, è conservato in Archivio&nbsp;Flamigni, Fondo <span id="mention-131" class="mention person" about="AldoMoro">Aldo Moro</span>, in fase di riordino.</em></p><p>Mentre si svolgono con ritmo ancora piuttosto lento le operazioni per la distribuzione dei Biglietti d’invito, riteniamo opportuno fissare alcuni criteri e fare alcune raccomandazioni. </p><p>Si è più volte insistito sulla necessità di curare che si stabilisca un legame organizzativo consistente nella ricezione del Biglietto d’invito, che corrisponde all’abbonamento al Bollettino. Anche quest’anno dette operazioni saranno presto concluse e serviranno ad indicare la consistenza organizzativa del Movimento per l’anno in corso.</p><p>Tuttavia altrettanto vivamente raccomandiamo di non considerare tagliati fuori dalle attività del Gruppo coloro che per qualsiasi ragione non ritenessero opportuno accettare il nostro, pur lieve, vincolo organizzativo. E ciò non solo nel senso di continuare ad invitare di volta in volta persone simpatizzanti, ma nel senso di considerare i simpatizzanti parte integrante al Movimento e di tenerli presenti per un’opera di assistenza che abbia carattere di continuità e di vivace interessamento. Le forme saranno scelte apprezzando le situazioni locali. Si possono tenere schedari aggiornati con la indicazione dei simpatizzanti, della loro specialità professionale, delle manifestazioni periodiche o saltuarie cui conviene invitarli. Non si dimentichi che il nostro è un Movimento a largo respiro, il quale opera tra persone le più ostili ai vincoli organizzativi ed aliene perciò dall’accettare una qualsiasi tessera, anche la meno impegnativa. </p><p>Deve essere in modo speciale curata la distribuzione dei Biglietti d’invito ai giovani laureati provenienti dalla FUCI, la maggior parte dei quali anzi resta ancora nella FUCI, di regola con funzioni direttive. A questi giovani sarà opportuno rivolgere un invito personale intonato, tenendo presente la sensibilità particolarmente speciale dei giovani e la loro diffidenza verso ogni ambiente che sembri minacciare il calore a la vivacità dell’esperienza giovanile. I giovani laureati devono trovare senza indugio nelle Unioni Professionali l’ambiente che li assista nelle nuove responsabilità, come i fucini devono trovare naturale aiuto per i loro Gruppi di Studio.</p><p>Assidui contatti coi fucini vanno tenuti attraverso il rappresentante della Fuci nell’ambito del Consiglio Direttivo dei Laureati. Questa non è una carica nominale ma un efficace strumento di collegamento con l’ambiente dei giovani laureati. Si raccomanda perciò che tale nomina sia effettuata presso tutti i consigli direttivi.</p><p>Speciale attenzione dev’essere rivolta anche ai laureati iscritti ai rami di Azione Cattolica e operanti in essa. Se è vero che molte volte questi manifestano incomprensione per le necessità impellenti del lavoro specializzato, è pur vero che non tutto è stato fatto da parte nostra per ispirare loro fiducia, per avvicinarli con un invito di amicizia, per mostrare loro che tutti quanti noi siamo coscienti dell’importanza del lavoro che essi svolgono, per lo più con funzioni direttive, nelle organizzazioni di Azione Cattolica. E bisogna pure, per quanto è possibile, che si dia prova di saper ricambiare, offrendo ad essi e per i fini del loro apostolato quelle energie che si possono distrarre dai compiti più immediati del Movimento Laureati. Quanto si cerca di fare al Centro per stringere i legami ed assicurare la collaborazione tra l’Unione Insegnanti Medi e la Gioventù Studentesca, può essere considerata utile esperienza ed inizio di un lungo cammino da percorrere. </p><p>Su questo punto dei collegamenti con i movimenti studenteschi, medi ed universitari, noi gradiremmo sapere se i nostri gruppi sono bene orientati e fanno un buon lavoro. Tali Movimenti, insieme con i Laureati, costituiscono, pur appartenendo ad organizzazioni diverse ed indipendenti, un unico fronte della cultura cattolica la cui influenza può essere enorme, solo che sia assicurata un’unità di azione. Vogliamo sperare che accordi di tal genere possano essere stabiliti, creando ove ciò sembri possibile ed opportuno comitati permanenti di coordinamento, ai quali dovrebbero aderire, nelle sedi a ciò indicate, anche i Comitati Docenti Universitari in via di formazione. </p><p>Ci permettiamo di ricordare che il 1° aprile scade il termine estremo per regolare i conti con la nostra Segreteria Amministrativa, e raccomandiamo con la più viva insistenza che ciascun Gruppo e ciascun aderente versi la sua quota per non lasciar pesare passivamente sul Centro la spesa del «Bollettino»: il quale Bollettino solo a questa condizione potrà essere migliorato e trasformato secondo le nuove esigenze e la nuova struttura del nostro Movimento. </p><p>Come ci eravamo proposti, abbiamo completato e aggiornato il Centro Direttivo, con la serie degli Incaricati Regionali e con la nomina di un Vice Segretario. A questi amici che vengono a dividere più direttamente l’impegno e la responsabilità del nostro lavoro va, insieme col nostro, il vostro ringraziamento ed augurio.</p><p><em>		Coi migliori saluti</em></p><p>ANGELA GOTELLI</p><p><em>Segretaria Centrale per le Laureate </em></p><p><span id="mention-132" class="mention person" about="AldoMoro">Aldo Moro</span></p><p><em>Segretario Centrale per i Laureati</em></p><h3>Di fronte alla Costituente</h3><p><em>Moro prefigura il compito di tutti gli italiani e tra loro dei cattolici nella ricostruzione dello Stato, esaltando il valore di pacificazione e mediazione della loro testimonianza e delle loro risorse morali nella dialettica democratica. L’articolo è pubblicato, senza firma, in «Studium», XLII, 1946, n. 3, marzo, pp. 65-66.</em> </p><p>Nei prossimi mesi gli italiani saranno posti dinnanzi ad una grande responsabilità, ad una possibilità unica della loro storia. Essi dovranno rifare lo Stato, ricostruire nelle sue linee essenziali la comunità nazionale. Ad alcuni tale responsabilità incomberà in modo immediato, ad altri remoto; tutti, nella naturale gerarchia delle possibilità intellettuali e morali, dovranno dire una parola, fare qualche cosa, prendere una decisione che impegna di fronte alle generazioni future. È da evitare che si senta per spirito accomodante e fiacco, questa grande ora come un’ora qualsiasi, alla quale occorra dedicare il minor tempo possibile, mentre essa è un momento di tensione spirituale per una costruzione che è spirituale essa pure e non giuridico formale.</p><p>Noi dovremmo sostituire alla psicologia della lotta e del successo un sereno spirito che sappia guardare al fondo dei problemi, che sappia ricavarne e metterne in luce il contenuto umano, che sappia comprendere e rispondere alla generale attesa, al generale dubbio, alla trepidazione di tutti, a quel non so che di timore e pur di misurata fiducia che è proprio di uomini i quali, avendo vissuto un grande dramma, non credono più alle formule taumaturgiche, al calore salvifico della politica pura, al semplicismo accomodante ed interessato di coloro che ieri ed oggi hanno promesso e promettono, sotto qualsivoglia insegna, la compiuta felicità agli uomini che conoscono il dolore.</p><p>Vorremmo più semplicità, ma insieme più profondità, più rispetto leale, più chiara coscienza della limitatezza dei mezzi a disposizione e del ricorso necessario alle energie nascoste, ma efficaci, dello spirito. C’è indubbiamente molto da fare ed è più di un voto, più di una discussione parlamentare, più di un architettare le formule sapienti del compromesso politico. A tutti è richiesto, oltre ciò, qualche altra cosa, la quale è più difficile e seria. Tutti debbono, in questo momento oscuro, mentre una comunità politica superata dagli avvenimenti fa luogo ad un’altra che vogliamo più vera e più nostra, un impegno totale del loro spirito, una più acuta sensibilità, uno sforzo più vivo di comprensione, in una parola una revisione coraggiosa nei valori della vita. La Costituente può restare un piccolo evento di limitata e provvisoria efficacia, se non sia accompagnata e vivificata da questa presenza totale dello spirito, il quale sappia accettare questa occasione come la migliore e la più adatta per ritrovarsi. In questo senso noi crediamo davvero che essa sia un momento decisivo, in quanto dà tangibile espressione all’universale bisogno di novità ed impulso a quel salutare esame di coscienza senza del quale un’epoca nuova non può sul serio incominciare.</p><p>Coloro che professano il cristianesimo hanno i doveri più gravi, perché essi rendono testimonianza, attraverso la prassi religiosa più consistente e duratura e seria che la storia conosca, alla vita dello spirito. Essi più che tutti han da essere sereni, obbiettivi, spregiudicati, pronti alla critica, al ravvedimento, al rinnovamento. Essi possono inserire nel complesso delle forze che si contenderanno il potere una forza diversa ed efficace che, senza aspirare al successo immediato, sorregga ed illumini tutti coloro che in buona fede vogliono l’avvenire migliore per la patria italiana.</p><p>I cristiani così non son parte, ma tutto, com’è tutto la Chiesa madre delle genti. La loro azione, in questo aspetto squisitamente religioso, non unico, ma essenziale nella vita politica del loro paese, è di mediazione non opportunistica, di pacificazione degli spiriti, di approfondimento dei valori morali ed in genere dello sfondo morale di ogni problema politico. La loro azione è la più tenue e sfuggente che si possa immaginare, ma la più presente ed efficace come invocazione a Dio, perché assista nel fecondo travaglio i suoi figli provati dalla sventura e fatti accorti del loro errore. I cristiani non debbono pretendere naturalmente il monopolio della interiorità e serietà morale, ma hanno da intraprendere arditamente questo cammino, sentendo compagni nella stessa trepidazione e nella stessa attesa tutti gli uomini di buona fede. E ciò naturalmente senza attendere riconoscimenti e compensi, ma per amore di verità e per fedeltà alla vocazione spirituale dell’uomo.</p><p>Di queste risorse morali, che si risolvono, in fondo, in una carità operosa ed onnipresente, c’è in questo momento un particolare bisogno. La democrazia fa le sue prove in un paese che fu a lungo disabituato al libero gioco delle forze sociali e dove perciò è difficile ritrovare uno spirito di sopportazione, di pazienza e di rispetto. Tocca ai cristiani instaurare questo costume che è un abito morale; spetta a loro di obbedire a quella carità che tutto crede, tutto spera e tutto sopporta ed è perciò principio di un vivere ordinato e civile, di un vivere libero di uomini che stanno insieme, cogliendo, nelle loro diversità, l’eguale dignità che li accomuna. Senza carità una democrazia non può sussistere; soprattutto per i cristiani i quali hanno una fede, la democrazia potrebbe apparire un assurdo, se non fosse l’espressione più genuina della carità. Nel prossimo avvenire vi sarà molto bisogno di questa carità. Gli uomini abili cercheranno di tradurla in termini di tattica politica e la chiameranno il compromesso difficile. Noi preferiamo parlare di carità e tenerci fermi ad essa. Il compromesso è come cedere un poco della propria verità: la carità è come realizzare intera la propria verità. Non sappiamo che cosa riservi la solenne decisione degli italiani; sappiamo però che nella Costituente ed oltre i cattolici italiani sapranno fare operare la carità a garanzia della verità e della pace.</p><h3>La funzione sociale dell’intelligenza</h3><p><em>In un articolo, pubblicato in «Bollettino di Studium», XII, 1946, n. 3, marzo, p. 1, Moro ribadisce il compito dei Laureati cattolici: promuovere un profondo rinnovamento delle coscienze nel mondo professionale e culturale. </em></p><p>La nostra attenzione è continuamente, ansiosamente tesa a chiarire le ragioni della validità perenne della intuizione cristiana del mondo, a determinare la funzione concreta del cristianesimo in quest’ora tormentosa e pur ricca di promesse, a stabilire una stretta aderenza tra la verità cristiana e la multiforme vita sociale, definita come essa è, in categorie lavoratrici, variamente operanti nello svolgimento della storia umana.</p><p>Si tratta di dare all’intelligenza una funzione speciale, una operosità concreta, che sembra forse mortificarla ed invece la esalta come un contributo intelligente ed amoroso alla vita sociale.</p><p>Si tratta di tradurre l’intelligenza nelle opere intelligenti della professione offerte a servizio degli uomini bisognosi. Una singolare ed importantissima forma di carità cristiana insomma, che può raggiungere gli slanci della carità eroica, eppur si inserisce nella trama delicata e minuta della vita quotidiana, ne riproduce le forme umili, ne accetta l’impegno di silenziosa e non vistosa dedizione, dà infine un incomparabile contributo a promuovere intese ed unità sociali per il professionista intelligente ed operoso, al di là delle classi rigidamente squadrate in una esperienza interclassista naturale e significante. La classe – o se volete – la funzione professionale non è dunque posto di privilegio, anche se storicamente i ceti professionali furono tratti talvolta a sostenere la causa della borghesia contro il popolo. Quello professionale è un ambiente ben definito e compatto, ma ormai chiaramente sganciato dagli interessi di una classe sociale, perché, aperto e mobile e vivo come esso è, si pone a servizio di tutte le classi e si raccoglie in se stesso, solo per potere meglio giovare agli altri. Si raccoglie nello spirito di una comune vocazione universitaria, che consiste sopratutto nell’ossequio alla verità, nel rifiuto della superficialità, della fretta, nell’ansia continua di ricerca, nella indipendenza da interessi particolari, nella signorilità sostanziosa nutrita di bene.</p><p>Noi pensiamo che siffatta altezza di ideali morali, che si risolve in una prassi di incessante dedizione sociale, non possa raggiungersi, se non rendendo operoso nelle coscienze il fermento cristiano di libertà, la responsabilità morale, quell’abito di interiorità che distingue l’uomo dallo spirito e lo pone nel mondo come un segno di contradizione. E ciò tanto più oggi, mentre urgono da più parti motivi di scetticismo teorico e pratico, mentre abbiamo bisogno di raccogliere tutte le nostre forze, per resistere alla incosciente e tragica negazione della vita che minaccia di travolgerci.</p><p>Così il professionista cristiano è pienamente inserito nella vita sociale e politica del suo tempo. Il Movimento Laureati Cattolici che condusse, sopratutto con la sua rivista <em>Studium</em>, aperta, serena, inflessibile la critica, al totalitarismo di Stato ed al paganesimo fascista, e formò una generazione di uomini intelligenti e liberi, è pronto ora ad iniziare un nuovo cammino, per assicurare, nello spirito della sua tradizione e al di fuori della politica contingente, la presenza della cultura e della professione ispirate alla intuizione cristiana nella vita democratica faticosamente risorgente nel nostro Paese.</p><p>Mentre si afferma la necessità urgente di ricostruire e si invoca quasi un miracolo che istantaneamente ci salvi da tutti i mali, mentre, sopravalutando le possibilità dell’azione strettamente politica per lo stabilimento di un ordinato vivere civile, si dimentica che primo strumento di benessere e di pace sociale è l’adempimento dei minuti doveri della vita quotidiana, noi rivendichiamo le responsabilità della professione intesa come fondamentale compito umano e chiediamo che ciascuno faccia con serenità, con umanità, con scrupolo il suo lavoro professionale, perché l’Italia risorga. Mentre infine da tante parti si attende una rinascita esteriore e formale, noi promuoviamo un profondo rinnovamento delle coscienze per l’avvento di un mondo migliore.</p><p>Questo tempo nuovo non ci può essere dato in dono. Noi dobbiamo conquistarlo con la nostra amorosa, incessante fatica, senza nutrire pericolose illusioni di un cambiamento totale e definitivo, senza indulgere alla fretta superficiale, senza, sopratutto, pensare che in qualche cosa, anche la più piccola, possiamo cedere ad altri l’iniziativa e la responsabilità. Dal dovere professionale a quello sociale e politico c’è una linea di assoluta continuità. Questa necessità di rigorosa ed inflessibile coerenza è particolarmente viva per noi che costituiamo una aperta aristocrazia che conduce.</p><p><span id="mention-133" class="mention person" about="AldoMoro">Aldo Moro</span></p><h3>Ancora una guerra? (Le prime risposte alla nostra inchiesta)</h3><p><em>Nel febbraio 1946 il direttore della rivista fiorentina «Giovani», Giorgio Chiarelli, invita i direttori di diversi quotidiani e riviste italiane a partecipare a un’inchiesta sull’aggravarsi delle relazioni internazionali e sull’incipiente contrasto politico e culturale tra gli Stati Uniti e l’Unione Sovietica. Moro contribuisce inviando una lettera che viene pubblicata in «Giovani», III, 1946, n. 14, 7-14 aprile, p. 2.&nbsp;</em></p><p><em>Come i nostri lettori ricorderanno «Giovani» lanciò nel febbraio scorso un’inchiesta (Ancora una guerra?) fra i direttori di alcuni quotidiani e riviste indipendenti d’Italia. Iniziamo adesso la pubblicazione delle risposte pervenute alla nostra redazione. Il problema di una convivenza tra le due civiltà, quella dell’Occidente e quella dell’Oriente, è un problema essenziale per la costruzione di una pacifica società internazionale, anche se è ovviamente di difficile soluzione, data appunto la diversa natura, i diversi fini ed i diversi metodi dei due mondi. I lettori del nostro settimanale potranno – seguendo il pensiero di uomini indubbiamente competenti e noti già a gran parte del pubblico italiano – meglio sviluppare le loro opinioni. Pubblichiamo in questo numero le risposte di «Vita Nuova» e di «Studium». Nei prossimi numeri continueremo la pubblicazione delle risposte pervenuteci. […] Dalla rivista «Studium» edita a Roma, abbiamo ricevuto la seguente lettera: </em></p><p> Signor Direttore,</p><p>rispondo volentieri alla Sua inchiesta con la quale chiede il mio parere intorno alla possibilità di creare una reciproca fiducia tra i popoli e di preparare i giovani ad assumere tutte le responsabilità per una pace duratura. Il problema è veramente grave, tanto grave che può in qualche momento apparire insolubile almeno sul piano della realtà storica. A mio parere è soprattutto questa tentazione di sfiducia che bisogna combattere: la pace infatti non sarà stabilita fin quando non riusciremo a credere che la guerra non sia inevitabile, fin quando non ci libereremo per forza d’animo e adesione ai valori morali del peso di una tradizione terribilmente significativa e di una esperienza in atto per mille aspetti sconfortante. Per possedere la pace bisogna credere nella possibilità della pace, e aver fiducia nell’uomo con le sue risorse morali. A mio parere l’unica via è quella di una completa e radicale rieducazione dell’uomo, compito naturalmente immenso, ma non perciò inattuabile, ma non perciò tale che non debba essere perseguito con tutte le forze e da tutti gli uomini di buona volontà, nella certezza che qualche progresso, sia pur piccolo, potrà essere fatto per questa strada. </p><p>Il problema dei rapporti tra democrazia occidentale e socialismo orientale è indubbiamente al centro delle nostre preoccupazioni, quotidianamente seguiamo con trepidazione ogni moto il quale corrisponde alla nostra speranza di comprensione e compenetrazione tra i due sistemi. Ma più che sul piano internazionale, dove la lontananza e l’inevitabile calcolo di interessi imperialistici rendono più difficile l’intesa, converrà preparare quest’ultima nell’ambito delle società nazionali, nelle quali la passione di parte può essere contenuta, ove si riesca a trovare la sede idonea per un sereno ed elevato dibattito. Io penso che tale possa essere la sede della cultura e quella della formazione religiosa, nelle quali è più difficile che lo spirito di parzialità abbia a prevalere. Naturalmente si richiede uno studio attento ed obbiettivo, una considerazione, come Ella dice, spregiudicata, e non solo delle somme idee ma dei concreti sistemi sociali e politici e di tutte le altre rilevanti manifestazioni delle due civiltà. Prima di giungere alla propaganda, occorre fare degli studi severi. Io spererei che i giovani si raccogliessero sotto guide sapienti per affrontare il tema della pace in relazione a tutte le determinanti di ordine storico, politico, sociale, economico e spirituale. I giovani possono fare da sé e molto, ma la desiderata intesa può essere frutto soprattutto della loro libertà di spirito e dello slancio proprio di quella età bella, aperta ad ogni nuova rivelazione ed al riconoscimento della verità che è. In definitiva ho fiducia soprattutto nei giovani. Noi tutti attendiamo da loro che sappiano dire nella società nazionale ed in quella internazionale una parola di pace la quale dissipi tutta l’amarezza e la tristezza dalle quali noi siamo afflitti.</p><p>ALDO MORO</p><h3>La carità del silenzio</h3><p><em>Moro ricorda come prima di delineare e realizzare un programma di azione sociale occorra risanare e preparare gli animi al dovere della carità. L’articolo, senza firma, è pubblicato in «Studium», XLII, 1946, n. 4, aprile, pp. 97-98.</em> </p><p>Da più parti si va facendo richiamo alla carità, della quale questo tempo turbinoso e ricco di eventi ha particolare bisogno. Questa idea diffusa e viva rappresenta una spontanea reazione della coscienza cristiana che, dinnanzi alla gravità ed urgenza dei compiti inerenti al riordinamento della società, si rifà alla sua più genuina ed efficace risorsa. Invero altre forze dello spirito, la cultura, ad esempio, e l’ardimento della azione, vengono adoperate qua e là con parziali successi ed anche naturalmente dai cristiani. Ma nessuna forza è più efficace di quella, più adatta, più risolutiva nella sua semplicità lineare. E nessuna è più propria del cristiano, di cui indica la specifica funzione nella storia del mondo.</p><p>Malgrado però la lineare semplicità del dovere dell’amore, il quale, se non è finto, indica subito la via da seguire, è pur possibile che alla nostra carità manchino quella sostanza di generosità e quella capacità di penetrare i bisogni del nostro tempo, senza delle quali cose infeconda diventa la nostra presenza in questa difficile storia. Qualche volta forse la rispondenza immediata del nostro spirito, il quale si pone agevolmente per la via della carità, è motivo che induce a non fare la fatica necessaria, per intendere appieno le esigenze umane che il nostro amore deve soddisfare. Qualche volta siamo anche impazienti, perché esso non riesce ad appianare, chiarire, pacificare con quella rapidità che noi vorremmo. Ci sollecita il desiderio di un successo, mentre dimentichiamo che l’amore non misura la sua azione se non con il metro di colui al quale esso si rivolge. Così ci stupiamo del disorientamento e della stanchezza ovunque diffusi; non intendiamo il perché di certi ritorni ed attaccamenti; non immaginiamo che anime umane possano essere meno forti e decise di quel che l’ora impone e che ad esse, a questa disorientata debolezza, debba appunto soccorrere l’amore.</p><p>Travolti un po’ anche noi dal ritmo vorticoso degli avvenimenti, abituati alla superficialità grossolana, esprimiamo il nostro amore in forme dure ed imperative, più solleciti di cambiare comunque il mondo che di salvare uomini nella loro individuale ed irriproducibile esperienza di vita, per salvare con essi il mondo.</p><p>Lo spirito umano ha oggi appunto nostalgie, ritorni, stanchezze e disperazioni. Esso non segue vie facili nel ritrovamento di se stesso, agitato com’è dalle contraddizioni, sollecitato verso un avvenire incerto al quale non è preparato, condannato per il peso di un passato che esso non ha totalmente voluto. Non dimentichiamo che la fragile anima umana ha visto in breve volgere di tempo mutare intorno a sé i criteri di valore, le supreme ragioni di discriminazione tra bene e male, le intuizioni della vita, le esperienze morali. In tanto disordine, l’uomo risolve la crisi dei valori in sfiducia verso se stesso ed il mondo, si chiude, si sente incomunicabile, ritrova in ogni cosa che permetta di rinunciare alla faticosa libertà dello spirito un buon motivo per trascurare quel che è di umano in lui.</p><p>Questa situazione è così delicata, così propria dell’uomo, che soltanto spiriti superficiali potrebbero trascurarla, che soltanto una carità di parole potrebbe passare dinnanzi a tanto dolore senza fermarsi ad operare. Questo è un dramma intorno al quale deve farsi il silenzio, il silenzio rispettoso e protettivo di quella carità che è comprensione assoluta ed assoluta comunicazione. Il nostro amore deve saper raggiungere queste inconfessate profondità, intendere questo pudore dello spirito che, dopo una lunga prova, non più riesce ad impegnarsi, vincere questa diffusa paura di essere uomini. Prima di presentare un programma preciso di azione sociale, bisogna risanare e preparare adoperando le forze misteriose ed efficaci dello spirito. Alla stanchezza non si può opporre un falso brio trascinatore. Alla sfiducia non si può contrastare con una visione superficialmente ottimistica del mondo avvenire. Alle incertezze dello spirito non si possono opporre grossolanità ed incomprensioni.</p><p>È la carità che deve fare questo lavoro, quella carità che sa guardare in lontananza ed in profondità, che sa intendere gli uomini per quel che sono e seguirne i complicati e delicati processi spirituali. Se la parola non sa essere persuasiva e dolce come una carezza, meglio è che si faccia silenzio, il silenzio riguardoso di una carità operante senza ignorare dell’uomo la difficile vita. E quando la parola possa essere pronunziata, senza negare questo doveroso riserbo, quando l’azione sociale possa seguire coerente a questa premessa di rispetto e di serietà, la carità appunto continuerà ad operare, sollecitando quelle non rumorose e non fastidiose espressioni di vita. La vita appunto potrà pian piano riprendere a pulsare fervidamente intorno agli uomini stanchi ed increduli ed incapaci di vivere, se una delicata e profonda carità saprà dare ad essa, mentre torna a svolgersi nella incessante vicenda del mondo, quella misura e serenità, le quali riproducano la fascia protettiva del silenzio intorno ad una umanità che deve sanare una ferita che parve mortale.</p><h3>Libri ricevuti</h3><p><em>Nella pagina delle recensioni in «Studium», XLII, 1946, n. 4, aprile, p. 126, Moro presenta un volume di Fabio Cusin sul carattere nazionale degli italiani e uno di Guido Dorso sulla questione meridionale. </em></p><p>Fabio Cusin, <em>L’Italiano, realtà ed illusioni</em>. Atlantica, Roma, 1945.</p><p>Questo libro del Cusin<sup><a href="#footnote-397" id="footnote-ref-397">[396]</a></sup> è pieno di amarezza. L’autore parte da una premessa antidealista, anticattolica, antirazionalista, la quale naturalmente lo porta a condannare in blocco l’ambiente italiano ed il tipo dell’italiano. A parte l’esattezza di questo o quel rilievo, certo è che la pericolosa astrazione cui l’autore si lascia condurre dalla passione polemica è fonte di ingiuste valutazioni. Tutto in questo libro è esagerato ed esasperato, anche se si può far credito quasi sempre all’autore della buona fede. È un libro che si legge con sconforto, ma non è né inutile né spiacevole lettura. Pur tra gli eccessi emerge uno spirito penetrante ed attento, si susseguono fini osservazioni psicologiche, si coglie, pur seriamente ostacolata da troppa rigidezza, l’ansia di un mondo migliore. In un momento come questo d’altra parte non è inutile soffermarsi in un esame di coscienza. Vi sono colpe che noi dobbiamo scontare; vi sono in noi delle infelici predisposizioni che non hanno nulla di fatale, ma emergono da una troppo lunga inerzia dello spirito. Se il volume serve ad incoraggiare questa rigorosa revisione, che esso sia il benvenuto. Ma è un libro che può far male, se non si abbia una grande fede nella capacità dell’uomo di ritrovare e superare se stesso.</p><p>(<em>a. m.</em>)</p><p>Guido Dorso, <em>Il problema</em> <em>[La rivoluzione] meridionale</em>, Einaudi, Roma, 1945<sup><a href="#footnote-398" id="footnote-ref-398">[397]</a></sup>. </p><p>Questo interessante volume prospetta con vero calore di passione i problemi del mezzogiorno sotto un profilo essenzialmente politico. Nello sfondo c’è una valutazione spirituale, ma essa è contenuta, così come del resto gli aspetti economico-sociali della quistione meridionale sono considerati in funzione di un rinnovamento politico, il quale dia coscienza di se stesso e libertà di determinazione al popolo meridionale. L’autore<sup><a href="#footnote-399" id="footnote-ref-399">[398]</a></sup> con tratto sicuro inquadra il problema meridionale nel momento politico della guerra ‘15-‘18 e del dopoguerra, prospettando felici intuizioni e serie ed oneste osservazioni. Tutti i movimenti politici di quell’agitato periodo sono esaminati con scrupolosa obbiettività. In definitiva si ha un quadro espressivo di tutta la storia italiana postbellica con la conseguenza di chiarire alcuni motivi interessanti dell’attuale fase politica. Vi sono qua e là discontinuità e sproporzioni, ma non guastano sostanzialmente la linea del lavoro. Seguono alcune interessanti appendici tra cui una recensione piena di apprezzamento di Luigi Sturzo.</p><p>(<em>a. m.</em>)</p><h3>Questa difficile pace</h3><p><em>Nella primavera del 1946, mentre fervono i lavori del consiglio dei ministri degli Esteri delle nazioni vincitrici per preparare i trattati di pace con i paesi sconfitti nella seconda guerra mondiale, siglati poi a Parigi il 10 febbraio 1947, Moro ribadisce come la costruzione della pace non sia soltanto opera della diplomazia internazionale ed equilibrio nei rapporti di forza tra gli stati ma il frutto quotidiano della responsabilità di ciascuno e della giustizia nei rapporti umani. L’articolo, senza firma, è pubblicato in «Studium», XLII, 1946, n. 5, maggio, pp. 129-130.</em> </p><p>Questa pace che si va elaborando a fatica nel segreto della diplomazia è una prova decisiva per l’umanità. Da quel che sarà sancito nei prossimi mesi dipende l’avvenire del mondo. Siamo tutti perciò impegnati, quale che sia la nostra posizione particolare, vincitori o vinti, uomini di stato o privati, a meditare, a decidere, ad esprimere pacatamente la nostra opinione, a dare un contributo per ritrovare ed affermare quella linea di verità, nella quale soltanto la pace può essere cosa seria e duratura.</p><p>Lo scetticismo e l’ottimismo ad oltranza sono in questi frangenti egualmente ingiustificati e pericolosi. Dinanzi alle esperienze del passato, confermate purtroppo ancor oggi da tante rinnovate manifestazioni di egoismo e propositi di prepotenza, è spiegabile che si sia tentati di lasciar andare le cose per il loro verso, rinunziando a combattere una battaglia, il cui esito purtroppo sembra già noto all’inizio. Così pure è facile lasciarsi prendere dalle astrattezze e, fingendo la realtà storica diversa da quale è in effetti, porsi vanamente a disegnare i lineamenti di quel mondo che sarebbe, se uomini e stati fossero altri da quelli che sono.</p><p>Noi, pur conservando una buona riserva di idealismo, il quale non è poi che ossequio alla verità ed espressione della cristiana fiducia nel corso provvidenziale della storia umana, dobbiamo restare obbiettivi, sereni, aderenti alla situazione storica nella quale viviamo con tutte le sue manchevolezze e le sue insopprimibili possibilità. Dobbiamo porci in questo mondo malato e disorientato con il patrimonio delle nostre idee, con le risorse della nostra moralità, con una chiara coscienza della mèta da raggiungere, dello sforzo che costa il fare questo cammino e della dolorosa possibilità di mancare al nostro compito. Non riusciremo semmai a creare il mondo felice e buono che sogniamo, ma non possiamo intanto trascurare di fare quel piccolo passo che, nella difficile condizione storica, rappresenta tutto il progresso civile che è possibile realizzare.</p><p>Ma quel che più conta è ridurre questi complessi problemi in termini di personale responsabilità.</p><p>Il senso cristiano della vita morale, il significato personale e libero di questa vita, la cristiana indipendenza dell’azione personale dal peso di una tradizione negativa costituiscono il più sicuro rimedio contro lo scetticismo che immagina l’avvenire fatalmente eguale al passato. Ed invece il mondo può cambiare e può cambiare per la nostra opera personale. Non noi domina la storia, ma noi dominiamo la storia. Questa operante certezza, che misura il ritmo stesso della nostra vita morale, va adoperata oggi per avviare la costruzione della nuova società internazionale libera, giusta e pacifica. La storia umana è la mia opera, io rispondo per la mia parte della storia del mondo. Se io non posso fare giustizia tra i popoli (e mi brucia l’onta di questa ingiustizia che si perpetua aiutata dalla ipocrisia), posso però fare giustizia nei rapporti umani che dipendono personalmente da me, dando almeno in questo ristretto ambito a ciascuno il suo. Posso far giustizia con una sovrabbondanza di carità che non può non essere socialmente feconda. Poi, adempiuto questo dovere, posso levarmi come cittadino del mondo a giudicare e condannare.</p><p>Le grandi prepotenze, che rinnovano nella società internazionale i pericoli delle guerre e danno intanto una pace provvisoria e parziale che in tutto rassomiglia ad una guerra, non possono riferire a quel mitico ente che è lo stato, comodo paravento per le concrete azioni e le specifiche e ben individuate responsabilità degli uomini che in qualsiasi modo lo fanno muovere e gli danno vita. La pace non ci può essere data dagli stati, ma dagli uomini i quali costituiscono la comunità di cui esso in realtà si compone. Non è vano allora far richiamo alle personali responsabilità, positive e negative, di tutti i cittadini del mondo, sopratutto se essi professano il cristianesimo.</p><p>Vincitori e vinti, uomini di stato e privati, debbono tutti amare e volere la pace, tutti procurarla per quanto a ciascuno compete, tutti impedire con una protesta cui non si possa resistere che essa sia resa impossibile, nell’atto stesso in cui la si proclama solennemente.</p><p>Se non fossimo noi cristiani così tiepidi sostenitori, come troppe volte siamo, delle ragioni dello spirito, se non fossimo così vili da nascondere nell’apparente nobiltà degli esasperati nazionalismi la nostra reale ed inumana ingiustizia, il mondo avrebbe finalmente una pace ed una pace cristiana. L’unica poi realizzabile, l’unica speranza di un mondo sconvolto. Basta lasciar da parte la sorte delle armi, non tener conto del gioco della forza, perché si possa fare una giustizia non finta e che non si riduca ad un ipocrita rivestimento di un irrazionale equilibrio delle forze. Ciò è possibile al cristiano ed è doveroso. Vincitori e vinti debbono i cristiani concedere ciò che è giusto, chiedere solo quel che è giusto.</p><p>È una suprema esigenza, la quale, ove resti insoddisfatta, mostrerà che la città di Dio è solo una espressione di comodo, ma che la vera realtà è la città terrena con i suoi irriducibili odi ed egoismi.</p><p>Ma noi vogliamo credere in una operosa internazionale cristiana che compia in silenzio il suo lavoro di giustizia e di pace.</p><p><strong>[Circolare, 14 maggio 1946]</strong></p><h3><em>Moro presenta le manifestazioni estive dei Laureati cattolici e fornisce chiarimenti sull’articolazione e l’organizzazione delle Unioni professionali. Il testo della circolare agli incaricati regionali e diocesani dei Laureati cattolici italiani, intestata “A.C.I. Sezione Laureati Segreteria Centrale”, del 14 maggio 1946, è conservato in Isacem, </em>Laureati<em>, in attesa di riordino. La circolare venne poi pubblicata, sotto il titolo </em>Direttive<em>, in «Bollettino di Studium», XI, 1945, n. 5-6, 31 maggio, p. 1.</em></h3><p>Il Consiglio Direttivo Centrale</p><p>Nei giorni 27 e 28 aprile u. s. si è riunito in Roma il Consiglio Direttivo Centrale dei Laureati Cattolici. Esso ha preso in esame i complessi problemi del Movimento in questa difficile fase della nostra vita di organizzazione. Salve le eventuali modifiche da apportare in sede di Commissione Episcopale per le riforme degli Statuti dell’A.C.I., le linee essenziali del Movimento e le sue fondamentali attività restano, dopo l’approfondito esame del Consiglio Centrale, inalterate. Prova questa della larghezza di idee con la quale la nostra organizzazione fu concepita in tempi assai diversi da questi in cui viviamo, tanto che potesse servire le svariate e mutevoli esigenze di formazione religiosa e morale dell’ambiente professionale italiano.</p><p>Manifestazioni estive</p><p>Nella prossima estate saranno indette rispettivamente nell’Italia centro-settentrionale e meridionale due Settimane di cultura teologica per i laici sul tema: «LA CARITÀ». Inoltre a Camaldoli ai primi di settembre sarà tenuta una «settimana» riservata per i dirigenti per lo studio delle esigenze religiose, morali e sociali dei professionisti italiani. Da quest’ultima riunione noi confidiamo risultino più precisi e aggiornati indirizzi di lavoro. Sin da questo momento chiamiamo a raccolta gli amici per queste importanti adunanze, nella speranza che esse costituiscano tra l’altro una occasione di riposo e di ritrovamento interiore per coloro che le esigenze del dovere civico hanno tenuti impegnati per una grande e decisiva fatica.</p><p>Unioni professionali </p><p>Oggetto di particolare ed attento esame è stato il tema delle Unioni Professionali, le quali costituiscono l’opera promossa dai Laureati, per corrispondere alle speciali necessità del tempo. Tutti gli aspetti della situazione sono stati opportunamente controllati ed è stato in conseguenza definito uno schema di Statuto che, nell’attesa delle decisioni della competente Autorità, dà gli essenziali indirizzi di lavoro.</p><p>I punti fondamentali in materia di Unioni Professionali si possono così fissare:</p><p>1) Le Unioni operano liberamente nell’ambito delle attività professionali e fanno capo alla Sezione Laureati per quanto riguarda la materia interprofessionale e gli indirizzi di natura religiosa, morale e sociale;</p><p>2) La iscrizione alle Unioni non implica per i singoli aderenti appartenenza alla A.C.;</p><p>3) Ogni Unione Professionale ha un Consulente Ecclesiastico designato dall’Assistente dei Laureati;</p><p>4) I Presidenti delle Unioni sono membri di diritto del Consiglio Direttivo dei Laureati, il quale si può radunare in Comitato ristretto composto dai Dirigenti Centrali Laureati e dai detti Presidenti, per trattare le materie specifiche interessanti le Unioni;</p><p>5) Alla periferia le Unioni riproducono con gli opportuni adattamenti l’ordinamento centrale;</p><p>6) Le Unioni fanno capo alle A.C.L.I. per la loro attività presindacale e per i rapporti con gli organismi sindacali unitari.</p><p>Le Unioni costituite sono: degli <em>Insegnanti</em> <em>Medi</em>, dei <em>Medici</em>, dei <em>Tecnici</em>, dei <em>Giuristi</em>, degli <em>Artisti</em>, dei <em>Docenti Universitari</em> e dei <em>Farmacisti</em>.</p><p>Le Unioni avranno un autonomo tesseramento. I Laureati Cattolici riceveranno la tessera delle Unioni tramite il Gruppo cui appartengono e dietro pagamento di una quota unificata. Gli Incaricati Diocesani delle Sedi nelle quali il lavoro professionale sembri possibile ed opportuno sono pregati di dare il loro contributo per promuovere attraverso l’opera dei migliori aderenti la costituzione delle Unioni locali, di cui dovranno seguire con cordiale interessamento gli svolgimenti, pur lasciando libertà di iniziativa nel campo professionale in modo conforme alle norme statutarie. Nelle sedi invece nelle quali tale lavoro non appaia opportuno, si consiglia di non affrettare i tempi, limitandosi a quel lavoro professionale specializzato che sia possibile realizzare e procurando al tempo stesso l’adesione degli iscritti alle Unioni in sede nazionale. È essenziale che si conservi attraverso il lavoro specializzato l’unità degli indirizzi e lo spirito della comune vocazione universitaria. Ed è questo spirito che bisogna il più possibile trasfondere nelle Unioni, le quali debbono essere considerate nuovi e poderosi strumenti di apostolato. Il disinteresse, il controllo vessatorio, la limitazione degli obiettivi delle Unioni a compiti presindacali sono tutti atteggiamenti da evitare, in quanto contrastano con lo spirito di larghezza e di prontezza che ha caratterizzato e sopratutto ora deve caratterizzare il Movimento.</p><p>Si raccomanda di rendere concreta ed operante la partecipazione alle A.C.L.I., ai cui Comitati direttivi si può chiedere di partecipare con propri rappresentanti a norma delle attuali disposizioni concordate al Centro con le A.C.L.I.</p><p>Ci unisca nel comune lavoro, oggi più che mai, il vincolo della carità e lo spirito della comprensione e della pace. Ci solleciti il desiderio di essere presenti dovunque sia possibile portare la verità cristiana, senza impoverirla con mediocri patteggiamenti.</p><p>Con il più cordiale saluto </p><p>ALDO MORO</p><p>Segretario Centrale</p><h1>Indice</h1><p><strong>1932</strong></p><p>Saluto</p><p>La pagina degli Aspiranti</p><p><strong>1935</strong></p><p>Il Castello Svevo</p><p><strong>1937</strong></p><p>I lavori del Convegno di Reggio. Diritto</p><p>Dottrina del fascismo</p><p>L’illecito giuridico</p><p>La nuova costituzione d’Irlanda</p><p><strong>1938</strong></p><p>Tra i libri</p><p>Tra i libri</p><p>Dottrina del fascismo</p><p>Necrologio di p. Raimondo Santoro</p><p><strong>1939</strong></p><p>[Circolare, 19 agosto 1939]</p><p>Il Congresso</p><p>Con il Papa</p><p>Il Congresso</p><p>Serenità</p><p>La relazione sulle attività della Fuci nell’A.A. 1938-39</p><p>[Circolare, 14 ottobre 1939]</p><p>[editoriale]</p><p>Diritto</p><p>Inizio</p><p>Piccole cose</p><p>Tempo perduto</p><p>Natale</p><p><strong>1940</strong></p><p>Premessa</p><p>La settimana di studio</p><p>Noi e le Missioni</p><p>L’apostolato della verità</p><p>Saper donare</p><p>La giornata fucina</p><p>Università Cattolica e Fuci</p><p>Convegno d’arte</p><p>La circolare della Presidenza Centrale per la giornata del Quotidiano</p><p>S. Caterina da Siena e la vita spirituale del giovane universitario</p><p>Richiamo alla preghiera</p><p>S. Caterina da Siena e gli universitari</p><p>Fiducia</p><p>Reagire al male</p><p>Lavoro estivo</p><p>Continuità di vita</p><p>Vivere nella storia</p><p>Giornate di formazione per i Dirigenti</p><p>La relazione del Presidente alle giornate di preghiera e di studio per i dirigenti </p><p>Le giornate per i dirigenti svoltesi felicemente in Roma</p><p>Tempo d’esami</p><p>[Circolare, 20 ottobre 1940]</p><p>Alle matricole</p><p>Diritto</p><p>Regalità di Cristo</p><p>Al lavoro</p><p>Il nostro Cristianesimo</p><p>Posizioni</p><p>Premessa</p><p>Le giornate per dirigenti</p><p><strong>1941</strong></p><p>Epifania</p><p>Introduzione</p><p>Studio dell’organizzazione. La Fuci di fronte alla vita</p><p>Sensibilità</p><p>[Circolare, 20 febbraio 1941]</p><p>[Circolare, 10 marzo 1941]</p><p>Esperienza di vita</p><p>Università Cattolica</p><p>Invito</p><p>Direttive</p><p>L’indirizzo degli Universitari al Papa</p><p>[Circolare, 30 aprile 1941]</p><p>Vivere</p><p>Il dovere dell’ora</p><p>Problemi di vita</p><p>Vita militare</p><p>La relazione del Presidente Centrale</p><p>Solidarietà</p><p><strong>1942</strong></p><p>Problemi dell’Università</p><p>Responsabilità della cultura</p><p>Responsabilità dell’Universitario</p><p><strong>1943</strong></p><p>Diritto</p><p>Fascismo e patriottismo </p><p>Il nostro pane quotidiano</p><p>La libertà di stampa </p><p>Il nostro programma</p><p>[Appello ai giovani]</p><p>Si comincia</p><p>Un dovere patriottico</p><p>Il problema dei professori universitari </p><p>Il problema degli studenti </p><p>Il problema dei giovani </p><p>[Le posizioni dei cattolici] </p><p>[Epurazione della vita pubblica]</p><p><strong>1944</strong></p><p>Nuovi ideali. Il messaggio del Presidente Roosevelt</p><p>La Carta Atlantica</p><p>Europa solidale</p><p>Crisi spirituale</p><p>Allettamento all’assolutismo</p><p>Vicolo cieco</p><p>Crisi di fiducia</p><p>Il popolo italiano</p><p>Propositi e speranze</p><p>Dignità</p><p>Due direttive fondamentali</p><p>Civiltà nuova</p><p>Il lavoro è di tutti</p><p>Umanità</p><p>Democrazia Cristiana e Associazioni universitarie cattoliche  </p><p>Per una nuova democrazia</p><p>[Circolare, 15 giugno 1944]</p><p>La nostra libertà</p><p>Forma e sostanza</p><p>Motivi sociali</p><p>Coscienza unitaria internazionale</p><p>Uomini di pace</p><p>Problemi dell’Università italiana</p><p>Apologetica dell’amore</p><p>Prospettive</p><p>Conclusione sui giovani</p><p>Ricostruzione</p><p>Giustizia</p><p>Antifascismo e postfascismo</p><p>Un mondo migliore</p><p>Amichevoli contatti fra lavoratori italiani e delle Nazioni Unite</p><p>Le nostre responsabilità</p><p>Fiducia</p><p>Delusioni</p><p>Confitto ideologico</p><p>Il contenuto reale del dilemma monarchia o repubblica</p><p>Democrazia sociale</p><p>Tragico panorama di vita romana</p><p>Dinamismo del centro</p><p>I difetti degli Italiani</p><p>La marcia della fame</p><p>Il peso del dolore</p><p>Confidenze di un professore</p><p>[Circolare, 27 dicembre 1944]</p><p>Rapporti tra periferia e centro</p><p><strong>1945</strong></p><p>Famiglia e Stato</p><p>Orientamenti</p><p>Sulla immortalità degli italiani</p><p>Doveri</p><p>I diritti della comunità italiana in Tunisia</p><p>Le difficili vie della democrazia e della pace</p><p>Da massa a popolo</p><p>Concezione cristiana del lavoro</p><p>Ripresa</p><p>Statuto della dignità dei popoli</p><p>Perché siamo all’opposizione</p><p>Bisogno di chiarezza</p><p>Vento del Nord e clima del Sud</p><p>Il pudore dello spirito</p><p>La Sinistra cristiana</p><p>Liberazione</p><p>Concezione cristiana del lavoro</p><p>Ragion di essere</p><p>Per la Giornata Universitaria</p><p>Un mondo che muore</p><p>Un nuovo individualismo</p><p>La sconfitta delle destre</p><p>Ricostruire lo Stato</p><p>Roma capitale dell’egoismo</p><p>Soldati e partigiani</p><p>La funzione politica dei sindacati</p><p>Crisi della professione</p><p>Gli indipendenti</p><p>Equivoco della rivoluzione</p><p>Due mondi</p><p>Osservatorio 2</p><p>Osservatorio 3</p><p>Osservatorio 4</p><p>Libri ricevuti</p><p>Azione Cattolica</p><p>Esperienze di popoli in questa tragica guerra</p><p>Trieste</p><p>Panorama sociale</p><p>Decisioni</p><p>Osservatorio 1</p><p>«I frutti del fascismo» di Herbert Matthews</p><p>Osservatorio 4</p><p>Prospettive</p><p>Cultura e professione nel rinnovamento spirituale e sociale d’Italia</p><p>Democrazia e vita morale</p><p>Paura di essere uomini</p><p>Massa e popolo</p><p>[Circolare, 25 giugno 1945]</p><p>[Circolare, 30 giugno 1945]</p><p>Internazionalismo</p><p>Osservatorio 1</p><p><a id="_Hlk509932093"></a>«Ed egli si nascose» di Ignazio Silone</p><p>Osservatorio 3</p><p>Libri ricevuti</p><p>Dopo la guerra</p><p>Saluto</p><p>Al di là della politica</p><p>Osservatorio 1</p><p>Osservatorio 2</p><p>Osservatorio 3</p><p>Libri ricevuti</p><p>Le cose essenziali</p><p>Esame di coscienza</p><p>Una patria umana</p><p>[Circolare, 22 settembre 1945]</p><p>Ansia di fare</p><p>Osservatorio 1</p><p>Osservatorio 2</p><p>Libertà ed unità</p><p>Il nostro tempo</p><p>Osservatorio 1</p><p>Osservatorio 2</p><p>Libri ricevuti</p><p>Invito ai giovani</p><p>La suprema risorsa</p><p>Osservatorio 1</p><p>Osservatorio 3</p><p>Osservatorio 4</p><p>[Circolare, 12 dicembre 1945]</p><p>Lo spirito della pace</p><p>Osservatorio 1</p><p>Osservatorio 2</p><p>Osservatorio 3</p><p>Osservatorio 4</p><p>Libri ricevuti</p><p>Invito al Congresso</p><p><strong>1946</strong></p><p>La professione nella vita sociale </p><p>L’università e la vita sociale</p><p>[Circolare, 28 gennaio 1946]</p><p>Attualità dell’umanesimo</p><p>Dopo il Congresso</p><p>Il Movimento Laureati nell’ora attuale</p><p>[Circolare, 22 marzo 1946]</p><p>Di fronte alla Costituente</p><p>La funzione sociale dell’intelligenza</p><p>Ancora una guerra? (Le prime risposte alla nostra inchiesta)</p><p>La carità del silenzio</p><p>Libri ricevuti</p><p>Questa difficile pace</p><p>[Circolare, 14 maggio 1946]</p><p><strong>Indice per riviste</strong></p><p><strong>«Azione fucina»</strong></p><p><em>Il Castello Svevo</em>, in «Azione fucina», IX, 1935, n. 27, 18 agosto, p. 3.</p><p><em>I lavori del Convegno di Reggio. Diritto</em>, in «Azione fucina», XI, 1937, n. 16, 25 aprile, p. 3. </p><p><em>Dottrina del Fascismo</em>, in «Azione fucina», XI, 1937, n. 17, 2 maggio, p. 2.</p><p><em>L’illecito giuridico</em>, in «Azione fucina», XI, 1937, n. 28, 29 agosto, p. 3.   </p><p><em>La nuova costituzione d’Irlanda</em>, in «Azione fucina», XI, 1937, n. 37, 12 dicembre, p. 1.</p><p><em>Tra i libri</em>, in «Azione fucina», XII, 1938, n. 6, 6 febbraio, p. 3.</p><p><em>Tra i libri</em>, in «Azione fucina», XII, 1938, n. 10, 6 marzo, p. 3.</p><p><em>Dottrina del fascismo</em>, in «Azione fucina», XII, 1938, n. 18, 8 maggio, p. 2. </p><p><em>Lutto</em>, in «Azione fucina», XII, 1938, n. 20, 29 maggio, p. 4.</p><p><em>Il Congresso</em>, in «Azione fucina», XIII, 1939, n. 24, 6 agosto, p. 1.</p><p><em>Con il</em> <em>Papa</em>, in «Azione fucina», XIII, 1939, n. 26, 27 agosto, p. 1.</p><p><em>Il Congresso</em>, in «Azione fucina», XIII, 1939, n. 28-29, 24 settembre, p. 1.</p><p><em>Serenità</em>, in «Azione fucina», XIII, 1939, n. 30, 8 ottobre, p. 1.</p><p><em>La relazione sulle attività della Fuci nell’A.A. 1938-39 fatta dal Presidente Centrale, <span id="mention-134" class="mention person" about="AldoMoro">Aldo Moro</span>, al Congresso</em>, in «Azione fucina», XIII, 1939, n. 30, 8 ottobre, pp. 2-4.</p><p>[<em>editoriale</em>], in «Azione fucina», XIII, 1939, n. 31, 22 ottobre, p. 1. </p><p><em>Diritto</em>, in «Azione fucina», XIII, 1939, n. 31, 22 ottobre, p. 2. </p><p><em>Inizio</em>, in «Azione fucina», XIII, 1939, n. 34, 19 novembre, p. 1. </p><p><em>Piccole cose</em>, in «Azione fucina», XIII, 1939, n. 35, 26 novembre, p. 1.</p><p><em>Tempo perduto</em>, in «Azione fucina», XIII, 1939, n. 37, 10 dicembre, p. 2.</p><p><em>Natale</em>, in «Azione fucina», XIII, 1939, n. 40, 31 dicembre, p. 1.  </p><p><em>La settimana di studio</em>, in «Azione fucina», XIV, 1940, n. 1, 7 gennaio, p. 1.</p><p><em>Noi e le Missioni</em>, in «Azione fucina», XIV, 1940, n. 2, 14 gennaio, p. 1.</p><p><em>L’apostolato della verità</em>, in «Azione fucina», XIV, 1940, n. 6, 11 febbraio, p. 1.</p><p><em>Saper donare</em>, in «Azione fucina», XIV, 1940, n. 7, 18 febbraio, p. 1.</p><p><em>La giornata fucina</em>, in «Azione fucina», XIV, 1940, n. 9, 3 marzo, p. 1.</p><p><em>Università Cattolica e Fuci</em>, in «Azione fucina», XIV, 1940, n. 10, 10 marzo, p. 1.</p><p><em>Convegno d’Arte</em>, in «Azione fucina», XIV, 1940, n. 15, 14 aprile, p. 3.</p><p><em>La circolare della Presidenza Centrale per la giornata del Quotidiano</em>, in «Azione fucina», XIV, 1940, n. 16, 21 aprile, p. 1.</p><p><em>Richiamo alla preghiera</em>, in «Azione fucina», XIV, 1940, n. 17 [rectius: 18], 5 maggio, p. 1.</p><p><em>S. Caterina da Siena e gli universitari</em>, in «Azione fucina», XIV, 1940, n. 17 [rectius: 18], 5 maggio, p. 2. Vedi: S<em>. Caterina da Siena e la vita spirituale del giovane universitario</em>, in «Vita Cristiana», XII, 1940, n. 2-3, marzo-giugno, pp. 277-283. </p><p><em>Fiducia</em>, in «Azione fucina», XIV, 1940, n. 20, 26 maggio, p. 1.</p><p><em>Reagire al male</em>, in «Azione fucina», XIV, 1940, n. 22, 23 giugno, p. 1.  </p><p><em>Lavoro estivo</em>, in «Azione fucina», XIV, 1940, n. 23, 7 luglio, p. 4.</p><p><em>Continuità di vita</em>, in «Azione fucina», XIV, 1940, n. 25, 28 luglio, p. 4.</p><p><em>Vivere nella storia</em>, in «Azione fucina», XIV, 1940, n. 26, 11 agosto, p. 1.</p><p><em>Giornate di formazione per i Dirigenti</em>, in «Azione fucina», XIV, 1940, n. 27, 18 agosto, p. 4.</p><p><em>Le giornate per i dirigenti svoltesi felicemente in Roma</em>, in «Azione fucina», XIV, 1940, n. 29, 8 settembre, p. 3,</p><p><em>Tempo d’esami</em>, in «Azione fucina», XIV, 1940, n. 32, 13 ottobre, p. 1.</p><p><em>Alle matricole</em>, in «Azione fucina», XIV, 1940, n. 34, 27 ottobre, p. 1.</p><p><em>Diritto</em>, in «Azione fucina», XIV, 1940, n. 34, 27 ottobre, pp. 2-3.</p><p><em>Regalità di Cristo</em>, in «Azione fucina», XIV, 1940, n. 35, 3 novembre, p. 1. </p><p><em>Al lavoro</em>, in «Azione fucina», XIV, 1940, n. 38, 27 novembre, p. 4. </p><p><em>Il nostro Cristianesimo</em>, in «Azione fucina», XIV, 1940, n. 39, 4 dicembre, p. 1.</p><p><em>Posizioni</em>, in «Azione fucina», XIV, 1940, n. 41, 18 dicembre, p. 1.</p><p><em>Le giornate per dirigenti</em>, in «Azione fucina», XIV, 1940, n. 42, 27 dicembre, p. 4.</p><p><em>Epifania</em>, in «Azione fucina», XV, 1941, n. 1 [rectius: 2], 1° [rectius: 8] gennaio, p. 1.</p><p><em>Sensibilità</em>, in «Azione fucina», XV, 1941, n. 5, 31 gennaio, p. 1. </p><p><em>Esperienza di vita</em>, in «Azione fucina», XV, 1941, n. 9, 14 marzo, p. 1.</p><p><em>Università Cattolica</em>, in «Azione fucina», XV, 1941, n. 11, 28 marzo, p. 1.</p><p><em>Invito</em>, in «Azione fucina», XV, 1941, n. 11, 28 marzo, p. 4.</p><p><em>Direttive</em>, in «Azione fucina», XV, 1941, n. 14, 22 aprile, pp. 1 e 4.</p><p><em>L’indirizzo degli Universitari al Papa</em>, in «Azione fucina», XV, 1941, n. 14, 22 aprile, p. 4.</p><p><em>Vivere</em>, in «Azione fucina», XV, 1941, n. 16, 2 maggio, p. 1.</p><p><em>Il dovere dell’ora</em>, in «Azione fucina», XV, 1941, n. 17, 9 maggio, p. 1.</p><p><em>Problemi di vita</em>, in «Azione fucina», XV, 1941, n. 20, 31 maggio, p. 1.</p><p><em>Vita militare</em>, in «Azione fucina», XV, 1941, n. 27, 30 luglio, p. 1.</p><p><em>La relazione del Presidente Centrale</em>, in «Azione fucina», XV, 1941, n. 30, 10 settembre, pp. 3-4.</p><p><em>Solidarietà</em>, in «Azione fucina», XV, 1941, n. 36, 10 novembre, p. 1.</p><p><em>Confidenze di un professore</em>, in «Azione fucina», XVIII, 1944, n. 5, 25 dicembre, p. 4.</p><p><em>Doveri</em>, in «Azione fucina», XIX, 1945, n. 1, 10 gennaio, p. 1. </p><p><em>Concezione cristiana del lavoro</em>, in «Azione fucina», XIX, 1945, n. 2, 25 gennaio, p. 1.</p><p><strong>«Bollettino di Studium»</strong></p><p><em>Responsabilità della cultura</em>, in «Bollettino di Studium», VIII, 1942, n. 7, luglio, p. 1.</p><p><em>Ripresa</em>, in «Bollettino di Studium», XI, 1945, n. 1, gennaio, p. 1. </p><p><em>Statuto della dignità dei popoli</em>, in «Bollettino di Studium», XI, 1945, n. 1, gennaio, p. 2. </p><p><em>Ragion di essere</em>, in «Bollettino di Studium», XI, 1945, n. 2, febbraio, p. 1. </p><p><em>Per la Giornata Universitaria</em>, in «Bollettino di Studium», XI, 1945, n. 2, febbraio, p. 1. </p><p><em>Crisi della professione</em>, in «Bollettino di Studium», XI, 1945, n. 3, marzo, p. 1. </p><p><em>Azione Cattolica</em>, in «Bollettino di Studium», XI, 1945, n. 4, aprile, p. 1. </p><p><em>Prospettive</em>, in «Bollettino di Studium», XI, 1945, n. 5, maggio, p. 1.</p><p><em>Cultura e professione nel rinnovamento spirituale e sociale d’Italia</em>, in «Bollettino di Studium», XI, 1945, n. 5, maggio, p. 2. </p><p><em>Saluto</em>, in «Bollettino di Studium», XI, 1945, n. 6-7, giugno-luglio, p. 1.</p><p><em>Le cose essenziali</em>, in «Bollettino di Studium», XI, 1945, n. 8, agosto, p. 1.</p><p><em>Libertà ed unità</em>, in «Bollettino di Studium», XI, 1945, n. 9, settembre, p. 1.</p><p><em>Invito ai giovani</em>, in «Bollettino di Studium», XI, 1945, n. 10, ottobre, p. 1.</p><p><em>Invito al Congresso</em>, in «Bollettino di Studium», XI, 1945, n. 12, dicembre, p. 1.</p><p><em>Dopo il Congresso</em>, in «Bollettino di Studium», XII, 1946, n. 1-2, p. 1. </p><p><em>Il Movimento Laureati nell’ora attuale</em>, in «Bollettino di Studium», XII, 1946, n. 1-2, p. 2.</p><p><em>La funzione sociale dell’intelligenza</em>, in «Bollettino di Studium», XII, 1946, n. 3, marzo, p. 1.</p><h3>Direttive<em>, in «Bollettino di Studium», XI, 1945, n. 5-6, 31 maggio, p. 1</em>, vedi [Circolare, 14 maggio 1946].</h3><p><strong>«Giovani» </strong></p><p><em>Ancora una guerra? (Le prime risposte alla nostra inchiesta)</em>, in «Giovani», a. III, 1946, n. 14, 7-14 aprile, p. 2.&nbsp;</p><p><strong>«Il Popolo» </strong></p><p><em>Democrazia Cristiana e Associazioni universitarie cattoliche</em>, in «Il Popolo» edizione per Napoli, I, n. 22, 10 giugno 1944, p. 3. </p><p><strong>«Il Risveglio»</strong></p><p><em>Il nostro programma</em>, in «Il Risveglio»<em>, XV, 1943, n. 1, 14 novembre, pp. 1-2.  </em></p><p><strong>«La Rassegna»</strong></p><p><em>Si comincia</em>, in «La Rassegna», I, 1943, n. 1, 23 novembre, p. 1.</p><p><em>Nuovi ideali. Il messaggio del Presidente Roosevelt</em>, in «La Rassegna», II, 1944, n. 1, 4 gennaio, p. 1. </p><p><em>La Carta Atlantica</em>, in «La Rassegna», II, 1944, n. 3, 18 gennaio, p. 1.</p><p><em>Europa solidale</em>, in «La Rassegna», II, 1944, n. 5, 3 febbraio, p. 2.</p><p><em>Crisi spirituale</em>, in «La Rassegna», II, 1944, n. 6, 10 febbraio, p. 1.</p><p><em>Allettamento</em> <em>all’assolutismo</em>, in La Rassegna», II, 1944, n. 7, 17 febbraio, pp. 1-2.</p><p><em>Vicolo cieco</em>, in «La Rassegna», II, 1944, n. 9, 2 marzo, p. 1. </p><p><em>Crisi di fiducia</em>, in «La Rassegna», II, 1944, n. 10, 9 marzo, p. 1. </p><p><em>Il popolo italiano</em>, in «La Rassegna», II, 1944, n. 11, 16 marzo, p. 1.</p><p><em>Propositi e speranze</em>, in «La Rassegna», II, 1944, n. 13, 30 marzo, p. 1.</p><p><em>Dignità</em>, in «La Rassegna», II, 1944, n. 17, 27 aprile, p. 2.</p><p><em>Due direttive fondamentali</em>, in «La Rassegna», II, 1944, n. 18, 4 maggio, p. 2.  </p><p><em>Civiltà nuova</em>, in «La Rassegna», II, 1944, n. 20, 18 maggio, p. 1.  </p><p><em>Il lavoro è di tutti</em>, in «La Rassegna», II, 1944, n. 22, 1° giugno, p. 2.</p><p><em>Per una nuova democrazia</em>, in «La Rassegna», II, 1944, n. 24, 15 giugno, p. 2.</p><p><em>Forma e sostanza</em>, in «La Rassegna», II, 1944, n. 26, 29 giugno, p. 1.</p><p><em>Coscienza unitaria internazionale</em>, in «La Rassegna», II, 1944, n. 27, 6 luglio, p. 2.</p><p><em>Problemi dell’università italiana</em>, in «La Rassegna», II, 1944, n. 31, 3 agosto, p. 2.</p><p><em>Prospettive</em>, in «La Rassegna», II, 1944, n. 32, 10 agosto, p. 1.</p><p><em>Ricostruzione</em>, in «La Rassegna», II, 1944, n. 33, 15 agosto, p. 2.  </p><p><em>Antifascismo e postfascismo</em>, in «La Rassegna», II, 1944, n. 35, 31 agosto, p. 2. </p><p><em>Amichevoli contatti fra lavoratori italiani e delle Nazioni Unite</em>, in «La Rassegna», II, 1944, n. 37, 14 settembre, p. 1. </p><p><em>Delusioni</em>, in «La Rassegna», II, 1944, n. 44, 2 novembre, pp. 1-2. </p><p><em>Il contenuto reale del dilemma monarchia o repubblica</em>, in «La Rassegna», II, 1944, n. 45, 9 novembre, p. 1. </p><p><em>Democrazia sociale</em>, in «La Rassegna», II, 1944, n. 46, 16 novembre, p. 2.</p><p><em>Tragico panorama di vita romana</em>, in «La Rassegna», II, 1944, n. 47, 23 novembre, pp. 1-2.</p><p><em>I difetti degli italiani</em>, in «La Rassegna», II, 1944, n. 48, 30 novembre, p. 2.  </p><p><em>La marcia della fame</em>, in «La Rassegna», II, 1944, n. 51, 21 dicembre, p. 1.  </p><p><em>Rapporti tra periferia e centro</em>, in «La Rassegna», II, 1944, n. 52, 28 dicembre, pp. 1-2.</p><p><em>Orientamenti</em>, in «La Rassegna», III, 1945, n. 1, 4 gennaio, p. 2.</p><p><em>I diritti della comunità italiana in Tunisia</em>, in «La Rassegna», III, 1945, n. 2, 11 gennaio, p. 1.</p><p><em>Perché siamo all’opposizione</em>, in «La Rassegna», III, 1945, n. 5, 1° febbraio, p. 1.</p><p><em>Vento del Nord e clima del Sud</em>, in «La Rassegna», III, 1945, n. 6, 8 febbraio, p. 2.</p><p><em>La Sinistra cristiana</em>, in «La Rassegna», III, 1945, n. 7, 15 febbraio, p. 2.  </p><p><em>Un mondo che muore</em>, in «La Rassegna», III, 1945, n. 9, 1° marzo, pp. 1-2. </p><p><em>La sconfitta delle destre</em>, in «La Rassegna», III, 1945, n. 10, 8 marzo, p. 2.</p><p><em>Roma capitale dell’egoismo</em>, in «La Rassegna», III, 1945, n. 11, 15 marzo, pp. 1-2.</p><p><em>Soldati e partigiani</em>, in «La Rassegna», III, 1945, n. 12, 22 marzo, p. 1.  </p><p><em>La funzione politica dei sindacati</em>, in «La Rassegna», III, 1945, n. 13, 29 marzo, p. 2.</p><p><em>Gli indipendenti</em>, in «La Rassegna», III, 1945, n. 15, 12 aprile, pp. 1-2.</p><p><em>Equivoco della rivoluzione</em>, in «La Rassegna», III, 1945, n. 16, 19 aprile, pp. 1-2.</p><p><em>Esperienze di popoli in questa tragica guerra</em>, in «La Rassegna», III, 1945, n. 18, 3 maggio, p. 2.</p><p><em>Trieste</em>, in «La Rassegna», III, 1945, n. 19, 10 maggio, p. 1.</p><p><em>Democrazia e vita morale</em>, in «La Rassegna», III, 1945, n. 24, 11 giugno, p. 2. </p><p><em>Massa e popolo</em>, in «La Rassegna», III, 1945, n. 25, 18 giugno, p. 2.</p><p><em>Dopo la guerra</em>, in «La Rassegna», III, 1945, n. 28, 9 luglio, p. 2.</p><p><em>Esame di coscienza</em>, in «La Rassegna», III, 1945, n. 31, 2 settembre, p. 1.</p><p><strong>«Pensiero e vita»</strong></p><p><em>Umanità</em>, in «Pensiero e Vita», I, 1944, n. 1, 10 giugno, p. 1.</p><p><em>La nostra libertà</em>, in «Pensiero e Vita», I, 1944, n. 2, 17 giugno, p. 1.</p><p><em>Motivi sociali</em>, in «Pensiero e Vita», I, 1944, n. 4, 1° luglio, p. 1.</p><p><em>Uomini di pace</em>, in «Pensiero e Vita», I, 1944, n. 7, 22 luglio, p. 1. </p><p><em>Apologetica dell’amore</em>, in «Pensiero e Vita», I, 1944, n. 9, 5 agosto 1944, p. 1.</p><p><em>Conclusione sui giovani</em>, in «Pensiero e Vita», I, 1944, n. 10, 12 agosto 1944, p. 1. </p><p><em>Giustizia</em>, in «Pensiero e Vita», I, 1944, n. 12, 26 agosto 1944, p. 1.</p><p><em>Un mondo migliore</em>, in «Pensiero e Vita», I, 1944, n. 14, 9 settembre 1944, p. 1. </p><p><em>Le nostre responsabilità</em>, in «Pensiero e Vita», I, 1944, n. 17, 30 settembre, p. 1.</p><p><em>Fiducia</em>, in «Pensiero e Vita», I, 1944, n. 18, 7 ottobre, p. 1.</p><p><em>Conflitto ideologico</em>, in «Pensiero e Vita», I, 1944, n. 22, 4 novembre. p. 1.</p><p><em>Dinamismo del centro</em>, in «Pensiero e Vita», I, 1944, n. 25, 25 novembre, p. 1. </p><p><em>Il</em> <em>peso del dolore</em>, in «Pensiero e Vita», I, 1944, n. 29, 23 dicembre, p. 1. </p><p><em>Sulla immortalità degli italiani</em>, in Pensiero e Vita», II, 1945, n. 1, 6 gennaio, p. 1. </p><p><em>Le difficili vie della democrazia e della pace</em>, in «Pensiero e Vita», II, 1945, n. 2, 13 gennaio, p. 1. </p><p><em>Da massa a popolo</em>, in «Pensiero e Vita», II, 1945, n. 3, 20 gennaio, p. 1.</p><p><em>Bisogno di chiarezza</em>, in «Pensiero e Vita», II, 1945, n. 5, 3 febbraio, p. 1.</p><p><em>Il pudore dello spirito</em>, in «Pensiero e Vita», II, 1945, n. 6, 10 febbraio, p. 1. </p><p><em>Un nuovo individualismo</em>, in «Pensiero e Vita», II, 1945, n. 9, 3 marzo, p. 1.</p><p><em>Ricostruire lo Stato</em>, in «Pensiero e Vita», II, 1945, n. 10, 10 marzo, p. 1. </p><p><strong>«Ricerca»</strong></p><p><em>Paura di essere uomini</em>, in «Ricerca», I, 1945, n. 4, 15 giugno, p. 1. </p><p><em>Una patria umana</em>, in «Ricerca», I, 1945, n. 10, 15 settembre, p. 1. </p><p><em>L’Università e la vita sociale</em>, in «Ricerca», II, 1946, n. 1-2, 15 gennaio, p. 1.</p><p><strong>«Studium»</strong></p><p><em>Problemi dell’Università</em>, in «Studium», XXXVIII, 1942, n. 10, ottobre, pp. 279-284.</p><p><em>Liberazione</em>, in «Studium», XLI, 1945, n. 1-2, gennaio-febbraio, pp. 1-2,</p><p><em>Concezione cristiana del lavoro</em>, in «Studium», XLI, 1945, n. 1-2, gennaio-febbraio, pp. 3-7.</p><p><em>Due mondi</em>, in «Studium», XLI, 1945, n. 3-4, marzo-aprile, pp. 49-50</p><p><em>Osservatorio 2</em>, in «Studium», XLI, 1945, n. 3-4, marzo-aprile, p. 80.</p><p><em>Osservatorio 3</em>, in «Studium», XLI, 1945, n. 3-4, marzo-aprile, p. 80.</p><p><em>Osservatorio 4</em>, in «Studium», XLI, 1945, n. 3-4, marzo-aprile, p. 94.</p><p><em>Libri ricevuti</em>, in «Studium», XLI, 1945, n. 3-4, marzo-aprile, p. 111.</p><p><em>Decisioni</em>, in Studium», XLI, 1945, n. 5, maggio, pp. 113-114.</p><p><em>Osservatorio 1</em>, in «Studium», XLI, 1945, n. 5, maggio, p. 124.</p><p><em>«I frutti del fascismo» di Herbert L. Matthews</em>, in «Studium», XLI, 1945, n. 5, maggio, pp. 136-137.</p><p><em>Osservatorio 4</em>, in «Studium», XLI, 1945, n. 5, maggio, p. 144.</p><p><em>Internazionalismo</em>, in «Studium», XLI, 1945, n. 6, giugno, pp. 149-150. </p><p><em>Osservatorio 1</em>, in «Studium», XLI, 1945, n. 6, giugno, p. 165.</p><p><em>«Ed egli si nascose» di Ignazio Silone</em>, in «Studium», XLI, 1945, n. 6, giugno, pp. 166-167.</p><p><em>Osservatorio 3</em>, in «Studium», XLI, 1945, n. 6, giugno, p. 173. </p><p><em>Libri ricevuti</em>, in «Studium», XLI, 1945, n. 6, giugno, pp. 179-180.</p><p><em>Al di là della politica</em>, in «Studium», XLI, 1945, n. 7-8, luglio-agosto, pp. 181-182.</p><p><em>Osservatorio 1</em>, in «Studium», XLI, 1945, n. 7-8, luglio-agosto, p. 193.</p><p><em>Osservatorio 2</em>, in «Studium», XLI, 1945, n. 7-8, luglio-agosto, p. 203.</p><p><em>Osservatorio 3</em>, in «Studium», XLI, 1945, n. 7-8, luglio-agosto, p. 223.</p><p><em>Libri ricevuti</em>, in «Studium», XLI, 1945, n. 7-8, luglio-agosto, p. 235.</p><p><em>Ansia di fare</em>, in «Studium», XLI, 1945, n. 9, settembre, pp. 237-238. </p><p><em>Osservatorio 1</em>, in «Studium», XLI, 1945, n. 9, settembre, p. 261.</p><p><em>Osservatorio 2</em>, in Studium», XLI, 1945, n. 9, settembre, p. 266. </p><p><em>Il nostro tempo</em>, in «Studium», XLI, 1945, n. 10, ottobre, pp. 269-270.</p><p><em>Osservatorio 1</em>, in «Studium», XLI, 1945, n. 10, ottobre, p. 278. </p><p><em>Osservatorio 2</em>, in «Studium», XLI, 1945, n. 10, ottobre, p. 290.</p><p><em>Libri ricevuti</em>, in «Studium», XLI, 1945, n. 10, ottobre, pp. 301-302</p><p><em>La suprema risorsa</em>, in «Studium», XLI, 1945, n. 11, novembre, pp. 305-306. </p><p><em>Osservatorio 1</em>, in «Studium», XLI, 1945, n. 11, novembre, p. 320.</p><p><em>Osservatorio 3</em>, in «Studium», XLI, 1945, n. 11, novembre, p. 327.</p><p><em>Osservatorio 4</em>, in «Studium», XLI, 1945, n. 11, novembre, p. 330. </p><p><em>Lo spirito della pace</em>, in «Studium», XLI, 1945, n. 12, dicembre, pp. 337-338. </p><p><em>Osservatorio 1</em>, in «Studium», XLI, 1945, n. 12, dicembre, p. 344.</p><p><em>Osservatorio 2</em>, in «Studium», XLI, 1945, n. 12, dicembre, p. 354.</p><p><em>Osservatorio 3</em>, in «Studium», XLI, 1945, n. 12, dicembre, p. 356. </p><p><em>Osservatorio 4</em>, in «Studium», XLI, 1945, n. 12, dicembre, p. 369.</p><p><em>Libri ricevuti</em>, in «Studium», XLI, 1945, n. 12, dicembre, p. 379.</p><p><em>Attualità dell’umanesimo</em>, in «Studium», XLII, 1946, n. 1-2, gennaio-febbraio, pp. 1-2.</p><p><em>Di fronte alla Costituente</em>, in «Studium», XLII, 1946, n. 3, marzo, pp. 65-66. </p><p><em>La carità del silenzio</em>, in «Studium», XLII, 1946, n. 4, aprile, pp. 97-98. </p><p><em>Libri ricevuti</em>, in «Studium», XLII, 1946, n. 4, aprile, p. 126.</p><p><em>Questa difficile pace</em>, in «Studium», XLII, 1946, n. 5, maggio, pp. 129-130. </p><p><strong>«Vita cristiana»</strong></p><p>S<em>. Caterina da Siena e la vita spirituale del giovane universitario</em>, in «Vita Cristiana», XII, 1940, n. 2-3, marzo-giugno, pp. 277-283. </p><p><strong>«Vita nostra!»</strong></p><p><em>Saluto</em>, in «Vita Nostra!», I, 1932 n. 4-5, luglio-agosto, p. 1. </p><p><em>La pagina degli Aspiranti</em>, in «Vita Nostra!», I, 1932, n. 6, settembre, p. 1.</p><p><strong>Contributi in volumi</strong></p><p><em>Premessa</em>, in Associazioni Universitarie di Azione Cattolica Italiana, <em>Presentazione della attività culturale. Anno Accademico 1939-40-XVIII</em>, Editrice Studium, Roma 1940, pp. 3-4.</p><p><em>Premessa</em>, in Associazioni Universitarie di A.C.I. (a cura delle), <em>Le Conferenze di S. Vincenzo de’ Paoli</em>, Roma, Editrice Studium, 1940, pp. 1-3.  </p><p><em>Introduzione</em>, in <em>Le attività delle Associazioni Universitarie di A.C.I. Anno Accademico 1940-1941-XIX</em>, Roma, Tipografia Poliglotta «Cuore di Maria», 1941, pp. 5-16.</p><p><em>Studio dell’organizzazione. La Fuci di fronte alla vita</em>, in <em>Le attività delle Associazioni Universitarie di A.C.I. Anno Accademico 1940-1941–XIX</em>, Roma, Tipografia Poliglotta «Cuore di Maria», 1941, pp. 158-164.</p><p><em>Responsabilità dell’Universitario</em>, in <em>Le attività delle Associazioni Universitarie di A.C.I. Anno Accademico 1942-1943-XXI</em>, Roma, Tipografia Agostiniana, 1942, pp. 184-191.</p><p><em>Diritto</em>, in <em>Alla soglia dell’università. Orientamenti</em>, Roma, Editrice Studium, 1943, pp. 29-34.</p><p><em>Famiglia e Stato</em>, in <em>Federazione Universitaria Cattolica Italiana, </em>Le attività della F.U.C.I. Anno accademico 1944-1945<em>, Tipografia Sog.ra.ro, Roma 1945, pp. 56-57.</em></p><p><em>Panorama sociale</em>, in <em>«Sussidi per la Sezione Seniores e per il Gruppo Professionisti», serie&nbsp;Fonte effettivi 1945, n. 3, s.n.t. [Gioventù italiana di Azione cattolica, Roma 1945], 31 pp. &nbsp;</em></p><p><strong>Circolari</strong></p><p>[Circolare, 28 giugno 1939] </p><p>[Circolare, 19 agosto 1939]</p><p>[Circolare, 14 ottobre 1939] </p><p>[Circolare, 20 ottobre 1940]</p><p>[Circolare, 20 febbraio 1941]</p><p>[Circolare, 10 marzo 1941]</p><p>[Circolare, 30 aprile 1941]</p><p>[Circolare, 15 giugno 1944]</p><p>[Circolare, 27 dicembre 1944]</p><p>[Circolare, 25 giugno 1945]</p><p>[Circolare, 30 giugno 1945]</p><p>[Circolare, 22 settembre 1945]</p><p>[Circolare, 12 dicembre 1945]</p><p>[Circolare, 28 gennaio 1946]</p><p>[Circolare, 22 marzo 1946] </p><p> [Circolare, 14 maggio 1946]</p><p><strong>Relazioni e interventi</strong></p><p><em>La relazione del Presidente alle giornate di preghiera e di studio per i dirigenti</em>, 3 settembre 1940.</p><p><em>La professione nella vita sociale</em>, 2 gennaio 1946. </p><p><em>Fascismo e patriottismo</em>, settembre 1943</p><p><em>Il nostro pane quotidiano</em>, ottobre 1943</p><p><em>La libertà di stampa</em>, ottobre 1943. </p><p><em>Un dovere patriottico</em>, autunno 1943.</p><p><em>Il problema dei professori universitari</em>, [1943-1944]</p><p><em>Il problema degli studenti</em>, [1943-1944]</p><p><em>Il problema dei giovani</em>, [1943-1944]</p><p><em>[Le posizioni dei cattolici]</em>, [1943-1944]</p><p>[<em>Epurazione della vita pubblica</em>], [1944?]<em>	</em></p><ol><li id="footnote-2" data-owner="curator"><p> I. Montanelli, <em>I protagonisti. <span id="mention-135" class="mention person" about="AldoMoro">Aldo Moro</span></em>, in «Il corriere della sera», 5 dicembre 1963, p. 3.  <a href="#footnote-ref-2">↑</a></p></li><li id="footnote-3" data-owner="curator"><p> <em>Ibid</em>. <a href="#footnote-ref-3">↑</a></p></li><li id="footnote-4" data-owner="curator"><p> <em>Ibid</em>. <a href="#footnote-ref-4">↑</a></p></li><li id="footnote-5" data-owner="curator"><p> Tra gli studi recenti mi limito intanto a citare il lavoro collettaneo, sul quale insisterò più avanti nel saggio, R. Moro, D. Mezzana (a cura di), <em>Una vita, un paese. <span id="mention-136" class="mention person" about="AldoMoro">Aldo Moro</span> e l’Italia del Novecento</em>, Rubbettino, Soveria Mannelli 2014, che presenta un’ampia sezione di saggi dedicata proprio all’immagine di Moro.  <a href="#footnote-ref-5">↑</a></p></li><li id="footnote-6" data-owner="curator"><p> A. Moro, <em>Un uomo così</em>, Rizzoli, Milano 2003, p. 27. <a href="#footnote-ref-6">↑</a></p></li><li id="footnote-7" data-owner="curator"><p> G. Acquaviva, <em><span id="mention-137" class="mention person" about="AldoMoro">Aldo Moro</span>. Un italiano diverso</em>, Editrice Magna Grecia, Taranto 1968.  <a href="#footnote-ref-7">↑</a></p></li><li id="footnote-8" data-owner="curator"><p> Cfr. R. Moro, <em><span id="mention-138" class="mention person" about="AldoMoro">Aldo Moro</span> nelle storie d’Italia</em>, in <em><span id="mention-139" class="mention person" about="AldoMoro">Aldo Moro</span> nella storia dell’Italia repubblicana</em>, a cura della rivista «Mondo contemporaneo», Franco Angeli, Milano 2011, pp. 17-69, in particolare le pp. 20-29. Il saggio offre una ricognizione complessiva e approfondita delle interpretazioni che la figura e il pensiero di Moro hanno avuto nelle storie d’Italia e ripercorre la discussione sulla storia della democrazia italiana negli ultimi quarant’anni leggendovi in controluce il mutare del giudizio su Moro, nel susseguirsi delle diverse stagioni storiografiche.  <a href="#footnote-ref-8">↑</a></p></li><li id="footnote-9" data-owner="curator"><p> G. Acquaviva, <em><span id="mention-140" class="mention person" about="AldoMoro">Aldo Moro</span>. Un italiano diverso</em>, cit., p. 8.  <a href="#footnote-ref-9">↑</a></p></li><li id="footnote-10" data-owner="curator"><p> <em>Ibid</em>. <a href="#footnote-ref-10">↑</a></p></li><li id="footnote-11" data-owner="curator"><p> <em>Ibid</em>., p. 9. <a href="#footnote-ref-11">↑</a></p></li><li id="footnote-12" data-owner="curator"><p> <em>Ibid</em>., p. 17. <a href="#footnote-ref-12">↑</a></p></li><li id="footnote-13" data-owner="curator"><p> <em>Ibid</em>., p. 15. <a href="#footnote-ref-13">↑</a></p></li><li id="footnote-14" data-owner="curator"><p> Scrisse Acquaviva: «E quanti lo conobbero ed ebbero dimestichezza con lui, intuivano già allora che <span id="mention-141" class="mention person" about="AldoMoro">Aldo Moro</span> sarebbe diventato un personaggio importante, di primo piano, un protagonista. Perché era importante già allora, in tutti i campi nei quali si cimentasse, ed era la personificazione del giovane serio, dell’uomo impegnato»: <em>ibid</em>., p. 13. <a href="#footnote-ref-14">↑</a></p></li><li id="footnote-15" data-owner="curator"><p> <em>Ibid</em>., p. 15. <a href="#footnote-ref-15">↑</a></p></li><li id="footnote-16" data-owner="curator"><p> <em>Ibid</em>., p. 23. <a href="#footnote-ref-16">↑</a></p></li><li id="footnote-17" data-owner="curator"><p> <em>Ibid</em>., p. 53. Un altro <em>topos</em>, indicato già nel volume di Acquaviva, che sarà ripetuto a lungo e con insistenza nella pubblicistica riguarda il presunto coinvolgimento di Moro nei lavori che portarono alla pubblicazione del cosiddetto Codice di Camaldoli. In realtà egli non partecipò al convegno dell’estate del 1943 in cui esso fu abbozzato e, meramente consultato, risulta che neppure inviò il commento che gli era stato richiesto alla bozza finale del documento. La vicenda, già chiarita a suo tempo in P. Pombeni, <em>Il gruppo dossettiano e la fondazione della democrazia italiana</em>, Il Mulino, Bologna 1979, p. 130 è stata ulteriormente precisata in A.A. Persico, <em>Il Codice di Camaldoli. La DC e la ricerca della “terza via” tra Stato e mercato (1943-1993)</em>, Guerini e Associati, Milano 2014, p. 120. Moro, semmai, si impegnò nel promuovere il lavoro culturale del Movimento laureati sulla base del Codice all’indomani della sua pubblicazione, nel 1945, in modo da garantirne la diffusione e favorire lo sviluppo della discussione, incontrando tuttavia una tiepida adesione: <em>ibid</em>., p. 105.  <a href="#footnote-ref-17">↑</a></p></li><li id="footnote-18" data-owner="curator"><p> G. Fanello Marcucci, <em>Storia della Federazione Universitaria Cattolica Italiana</em>, Studium, Roma 1971. <a href="#footnote-ref-18">↑</a></p></li><li id="footnote-19" data-owner="curator"><p> <em>Ibid</em>., p. 174; le vicende legate alla presidenza di Moro sono ricostruite alle pp. 171 e ss.  <a href="#footnote-ref-19">↑</a></p></li><li id="footnote-20" data-owner="curator"><p> <em>Ibid</em>., pp. 177-178. Un rapido cenno agli scritti giovanili di Moro lo faceva Gianni Baget Bozzo nel suo lavoro sulla Democrazia cristiana, con riferimento alla critica che il giovane intellettuale aveva rivolto nel 1945 contro il qualunquismo e che avrebbe efficacemente rappresentato, a suo giudizio, l’ostilità del partito democristiano verso il pensiero di Giannini e l’iniziativa politica in cui esso aveva preso forma: G. Baget Bozzo, <em>Il Partito cristiano al potere. La DC di De Gasperi e di Dossetti (1945-1954)</em>, vol. I, Vallecchi, Firenze 1974, p. 91. <a href="#footnote-ref-20">↑</a></p></li><li id="footnote-21" data-owner="curator"><p> È appena il caso di ricordare il volume di G. Pallotta, <em><span id="mention-142" class="mention person" about="AldoMoro">Aldo Moro</span>. L’uomo, la vita, le idee</em>, Editrice Massimo, Milano 1978. A proposito degli scritti del giovane Moro su «Studium» il giornalista si limitava a scrivere: «Non traspare da quegli articoli una fantasia facilmente entusiasmabile. Era, piuttosto, l’intellettuale meridionale che vede le cose del mondo con antica prudenza, senza indulgere a comode illusioni perché tante altre volte la sua terra si è illusa e ha pagato»: <em>ibid</em>., p. 8.  <a href="#footnote-ref-21">↑</a></p></li><li id="footnote-22" data-owner="curator"><p> P. Scoppola, <em>Per molto tempo la politica si farà nel suo nome e nelle sue intuizioni</em>, in «La discussione», 15 maggio 1978, p. 11. <a href="#footnote-ref-22">↑</a></p></li><li id="footnote-23" data-owner="curator"><p> Delineata nel saggio R. Moro, <em>Afascismo e antifascismo nei movimenti intellettuali di Azione Cattolica dopo il ’31</em>, in «Storia contemporanea», n. 4, dicembre 1975, a. VI, pp. 733-799, e anticipata in Id., <em>Religione e politica nella formazione del gruppo dirigente democristiano</em>, in «Il Mulino», n. 1, 1979, pp. 87-109 essa era ampiamente sviluppata nel volume Id., <em>La formazione della classe dirigente cattolica (1929-1937)</em>, Il Mulino, Bologna 1979.  <a href="#footnote-ref-23">↑</a></p></li><li id="footnote-24" data-owner="curator"><p> Id., <em>I movimenti intellettuali cattolici</em>, in<em> Cultura politica e partiti nell’età della Costituente</em>, a cura di Roberto Ruffilli, vol. I, <em>L’area liberal-democratica, Il mondo cattolico e la Democrazia cristiana</em>, Il Mulino, Bologna 1979, pp. 159-261, p. 181. Cfr. anche Id.,<em> Il modernismo buono. La modernizzazione cattolica tra fascismo e postfascismo come problema storiografico</em>, in «Storia contemporanea», n. 4, agosto 1988, a. XIX, pp. 625-716, specialmente le pagine iniziali, dedicate all’approfondimento sulla storiografia e sulle categorie interpretative adottate dalla storia del movimento cattolico di quegli anni.  <a href="#footnote-ref-24">↑</a></p></li><li id="footnote-25" data-owner="curator"><p> Id., <em>I movimenti intellettuali cattolici</em>, cit., p. 211. <a href="#footnote-ref-25">↑</a></p></li><li id="footnote-26" data-owner="curator"><p> <em>Ibid</em>., p. 205. <a href="#footnote-ref-26">↑</a></p></li><li id="footnote-27" data-owner="curator"><p> Scriveva nel 1979 Roberto Ruffilli che la riflessione degli intellettuali cattolici in quel frangente «ripropone la centralità della democrazia sociale, nella linea del tradizionale interclassismo cattolico. A questo si aggiunge però il progressivo riconoscimento del ruolo decisivo della democrazia politica, elettorale e garantista» e, precisava, «ridimensionata appare la tendenza a finalizzare il nuovo sistema democratico ad una stabilizzazione in senso organicista degli equilibri politici e sociali esistenti nello Stato borghese e nella società capitalista, alla luce della spinta in tal senso affermatasi nell’ambito della dottrina sociale della Chiesa. L’attenzione è rivolta alle possibilità offerte dallo Stato per un mutamento degli equilibri a favore delle masse subalterne, sulla base dell’accentuazione della carica riformistica anticapitalista»: R. Ruffilli, <em>La formazione del progetto democratico cristiano nella società italiana dopo il fascismo</em>, in G. Rossini (a cura di), <em>Democrazia Cristiana e Costituente nella società del dopoguerra: bilancio storiografico e prospettive di ricerca</em>, Atti del convegno di studio, Milano 26-28 gennaio 1979, vol. I, <em>Le origini del progetto democratico cristiano</em>, Cinque Lune, Roma 1980, pp. 31-114, p. 61.  <a href="#footnote-ref-27">↑</a></p></li><li id="footnote-28" data-owner="curator"><p> U. De Siervo, <em>Il</em> <em>contributo di <span id="mention-143" class="mention person" about="AldoMoro">Aldo Moro</span> alla formazione della Costituzione Repubblicana</em>, in «Il politico», XLIV, n. 2 (1979), pp. 193-224. <a href="#footnote-ref-28">↑</a></p></li><li id="footnote-29" data-owner="curator"><p> <em>Ibid</em>., p. 197. <a href="#footnote-ref-29">↑</a></p></li><li id="footnote-30" data-owner="curator"><p> N. Bobbio, <em>Diritto</em> <em>e Stato nell’opera giovanile di <span id="mention-144" class="mention person" about="AldoMoro">Aldo Moro</span></em>, in «Il politico», XLV, n. 1(1980), pp. 7-26. <a href="#footnote-ref-30">↑</a></p></li><li id="footnote-31" data-owner="curator"><p> <em>Ibid</em>., p. 8.  <a href="#footnote-ref-31">↑</a></p></li><li id="footnote-32" data-owner="curator"><p> <em>Ibid</em>., p. 16. <a href="#footnote-ref-32">↑</a></p></li><li id="footnote-33" data-owner="curator"><p> R. Ruffilli, <em>Religione, diritto e politica negli anni Quaranta: <span id="mention-145" class="mention person" about="AldoMoro">Aldo Moro</span></em>, in «Il politico», XLVI, n. 1-2 (1981), pp. 5-40.  <a href="#footnote-ref-33">↑</a></p></li><li id="footnote-34" data-owner="curator"><p><em>Ibid</em>., p. 12.  <a href="#footnote-ref-34">↑</a></p></li><li id="footnote-35" data-owner="curator"><p> <em>Ibid</em>., p. 20. Il saggio compare anche in P. Scaramozzino (a cura di), <em>Cultura e politica nell’esperienza di <span id="mention-146" class="mention person" about="AldoMoro">Aldo Moro</span></em>, Facoltà di Scienze Politiche dell’Università di Pavia-Giuffrè, Pavia-Milano 1982, pp. 41-78 e in R. Ruffilli, I<em>stituzioni Società Stato</em>, vol. III, <em>Le trasformazioni della democrazia dalla Costituente alla progettazione delle riforme istituzionali</em>, a cura di Maria Serena Piretti, Il Mulino, Bologna 1991, pp. 349-387. <a href="#footnote-ref-35">↑</a></p></li><li id="footnote-36" data-owner="curator"><p> G. Campanini, <em>Cristianesimo e democrazia. Studi sul pensiero politico cattolico del ‘900</em>, Morcelliana, Brescia 1980 p. 194. Nel 1980 veniva pubblicato anche il libro di E. Cutolo, <em><span id="mention-147" class="mention person" about="AldoMoro">Aldo Moro</span>. La vita, l’opera, l’eredità</em>, Teti, Milano 1980 poi Id., <em><span id="mention-148" class="mention person" about="AldoMoro">Aldo Moro</span></em>, [collana: <em>Il pensiero dei padri costituenti</em>, n. 16],<em> </em>Il Sole 24 ore, Milano 2013; l’autore insisteva sul significato religioso della vocazione alla politica e sull’immagine di Moro, negli anni della formazione, come «uomo delle anticipazioni, [che] studiava per approntare i mezzi atti a trasformare la società, non solo, ma voleva trasformarla senza che perdesse le dimensioni del divino e senza che l’uomo, nella sua complessità, avesse ad essere fagocitato dagli organismi e dalle istituzioni della civiltà moderna»: <em>ibid</em>., p. 24.  <a href="#footnote-ref-36">↑</a></p></li><li id="footnote-37" data-owner="curator"><p> F. Traniello, <em>Partito e società nel pensiero di <span id="mention-149" class="mention person" about="AldoMoro">Aldo Moro</span></em>, in «Appunti di cultura e politica», n. 5-6, maggio-giugno 1981, pp. 32-37, ora in Id., <em>Da Moro a Gioberti. Percorsi di una cultura politica</em>, Franco Angeli, Milano 1990, pp. 235-245, p. 235. <a href="#footnote-ref-37">↑</a></p></li><li id="footnote-38" data-owner="curator"><p> <em>Ibid</em>.  <a href="#footnote-ref-38">↑</a></p></li><li id="footnote-39" data-owner="curator"><p> A. Moro, <em>Scritti e discorsi</em>, vol. I, <em>1940-1947</em>, a cura di Giuseppe Rossini, Edizione Cinque Lune, Roma 1982; nella sua <em>Prefazione</em>, Flaminio Piccoli, affezionato alla persistente immagine di Moro <em>enfant prodige</em> della Democrazia cristiana, scriveva che «la sua giovanile formazione sembra prefigurare la preistoria della D.C. negli anni di incubazione e di maturazione attraverso l’impegno della Fuci e del Movimento Laureati, all’alba dell’età montiniana»: <em>ibid</em>., p. VII. <a href="#footnote-ref-39">↑</a></p></li><li id="footnote-40" data-owner="curator"><p> L. Elia, <em>Poscritto 1982</em>, <em>ibid</em>., p. XXXIII. Qualche anno dopo Elia riprenderà gli editoriali che <span id="mention-150" class="mention person" about="AldoMoro">Aldo Moro</span>, presidente della Fuci, scriveva all’inizio di ogni anno accademico alle matricole su «Azione fucina», per sottolineare il rispetto della coscienza e della personalità di ognuno che egli dimostrava e che, divenendo «visione superiore e civilissima di relazione con i membri del genere umano», sarà, a suo avviso, la cifra del suo impegno: Id., <em>Il pensiero politico di <span id="mention-151" class="mention person" about="AldoMoro">Aldo Moro</span></em>, in Associazione culturale <span id="mention-152" class="mention person" about="AldoMoro">Aldo Moro</span> (a cura di), <em><span id="mention-153" class="mention person" about="AldoMoro">Aldo Moro</span>, l’intellettuale, il cristiano, il politico</em>, Ave, Roma 1987, pp. 39-51, p. 41. Nello stesso volume Scoppola rintracciava diversi «stimoli culturali legati alla tradizione dello storicismo meridionale» nella sua formazione giovanile e, rispetto al suo impegno successivo nel partito, riteneva Moro come «l’uomo più capace di realizzare quel raccordo generazionale che era la condizione stessa di tenuta e di efficacia dell’azione politica della Democrazia cristiana»: P. Scoppola, <em><span id="mention-154" class="mention person" about="AldoMoro">Aldo Moro</span> nella tradizione democratico cristiana</em>, pp. 25-37, p. 31; Alberto Monticone sottolineava la centralità, già nei suoi scritti giovanili, della laicità di Moro e dell’«interrogativo intorno ai perché fondamentali ed esistenziali di un uomo politico che non inseguiva gli avvenimenti e che, pur nel mezzo della mischia non rinunciò, neppure nella prigione brigatista, a sorvegliare la realtà con spirito d’intelligenza»: A. Monticone, <em>Il contributo di <span id="mention-155" class="mention person" about="AldoMoro">Aldo Moro</span> al movimento cattolico italiano: cultura e spiritualità</em>, <em>ibid</em>., pp. 83-97, p. 86. Più in generale, chiariva: «Nell’iniziativa cristiana e laica di Moro, si mostra ulteriormente inadeguata l’interpretazione trasformistica o solo mediatrice della sua opera politica. Egli ha fatto sì mediazione, ma l’ha risolta in sé ed efficacemente quanto al rapporto tra appartenenza cristiana e vocazione politica. Nel concreto, Moro non è stato il mediatore che raccorda le diversità: è stato, invece, il portatore d’iniziative che scaturivano dalla raggiunta soluzione interiore. Egli, anzi, si configura come il portatore di una riserva di valori non tutta risolvibile nell’azione politica, eppure fortemente impegnata e motivante nella politica»: <em>ibid</em>., pp. 96-97.  <a href="#footnote-ref-40">↑</a></p></li><li id="footnote-41" data-owner="curator"><p> L. Elia, <em>Poscritto 1982</em>, cit., p. XXXIV. <a href="#footnote-ref-41">↑</a></p></li><li id="footnote-42" data-owner="curator"><p> A. Moro, <em>Al di là della politica e altri scritti. “Studium” 1942-1952</em>, a cura di Giorgio Campanini, Studium, Roma 1982. <a href="#footnote-ref-42">↑</a></p></li><li id="footnote-43" data-owner="curator"><p> G.B. Scaglia, <em>Aldo</em> <em>Moro: rigore e lucidità di una politica difficile</em>, in «Studium», a. LXXIV, 1978, n. 6, novembre-dicembre, pp. 731-747, p. 731; anche in Id., <em>La stagione montiniana. Figure e momenti</em>, Studium, Roma 1993, pp. 195-220, p. 194  <a href="#footnote-ref-43">↑</a></p></li><li id="footnote-44" data-owner="curator"><p> <em>Ibid</em>.  <a href="#footnote-ref-44">↑</a></p></li><li id="footnote-45" data-owner="curator"><p> <em>Ibid</em>., p. 197.  <a href="#footnote-ref-45">↑</a></p></li><li id="footnote-46" data-owner="curator"><p> G.B. Scaglia, <em>Introduzione. <span id="mention-156" class="mention person" about="AldoMoro">Aldo Moro</span> dall’Azione cattolica all’azione politica</em>, in A. Moro, <em>Al di là della politica e altri scritti</em>, cit., pp. 11-48, p. 17. <a href="#footnote-ref-46">↑</a></p></li><li id="footnote-47" data-owner="curator"><p> <em>Ibid</em>., p. 34; aggiungeva: «nessuna soluzione di continuità è percepibile tra le riflessioni e le indicazioni del giovane studioso che scrive nel settimanale della Fuci e quelle che il presidente del Movimento laureati e, ben presto, l’uomo politico, affida alla rivista “Studium” dal 1945 al 1948. […] La situazione radicalmente mutata, con la nuova libertà di movimento che essa consente, così come le nuove e diverse responsabilità di chi scrive, non comportano alcun mutamento sostanziale nel tono e nell’ispirazione degli scritti che ci troviamo ad esaminare». Ancora, l’anno seguente, su «Studium» ripeteva che agli scritti giovanili «occorre rifarsi per cogliere nella sua ispirazione più genuina il senso profondo di una visione del mondo e di una direttiva di pensiero e di vita che, senza soluzione di continuità, spiega insieme il pensiero del giovane dirigente di Azione cattolica e gli atteggiamenti più impegnativi del leader politico definitivamente affermato»: Id., <em>Moro. Dall’«apostolato della verità» alla politica della verità</em>, in «Studium», a. LXXIX, 1983, n. 3, pp. 322-338, ora in Id., <em>La stagione montiniana</em>,<em> </em>pp. 221-239, p. 225; poco più avanti insisteva sul valore esclusivamente individuale della sua formazione « ma che, nel suo implicito impegno a capire e a giudicare con libertà di spirito, acquista un evidente significato sociale. Discorso religioso; ma di una religiosità aperta al mondo, capace di investire la vita e la storia»: p. 226. <a href="#footnote-ref-47">↑</a></p></li><li id="footnote-48" data-owner="curator"><p> G. Campanini, <em>Nota critico-bibliografica</em>, in A. Moro, <em>Al di là della politica e altri scritti</em>, cit.,<em> </em>pp. 49-59. <a href="#footnote-ref-48">↑</a></p></li><li id="footnote-49" data-owner="curator"><p> <em>Ibid</em>., p. 56. <a href="#footnote-ref-49">↑</a></p></li><li id="footnote-50" data-owner="curator"><p> <em>Ibid</em>., p. 57. Poco avanti, lungo questa linea interpretativa, aggiungeva: «A trent’anni di distanza l’ultimo Moro pubblicista raggiunge il giovane editorialista di “Studium”». A proposito degli osservatori firmati da Moro su «Studium», evidenziandone il linguaggio asciutto e graffiante rispetto ad altre pagine più raffinate, scriveva che in essi Moro esprimeva una «autentica vocazione di “moralista”»: <em>ibid</em>., p. 58. <a href="#footnote-ref-50">↑</a></p></li><li id="footnote-51" data-owner="curator"><p> G. Campanini, <em>Moro, Aldo</em>, in F. Traniello, G. Campanini (dir.), <em>Dizionario storico del Movimento Cattolico 1860-1980</em>, vol. II, <em>I protagonisti</em>, Marietti, Casale Monferrato 1982, pp. 400-409.  <a href="#footnote-ref-51">↑</a></p></li><li id="footnote-52" data-owner="curator"><p> <em>Ibid</em>., p. 403.  <a href="#footnote-ref-52">↑</a></p></li><li id="footnote-53" data-owner="curator"><p> <em>Ibid</em>., p. 401. <a href="#footnote-ref-53">↑</a></p></li><li id="footnote-54" data-owner="curator"><p> <em>Ibid</em>. <a href="#footnote-ref-54">↑</a></p></li><li id="footnote-55" data-owner="curator"><p> R. Moro, <em>La formazione giovanile di <span id="mention-157" class="mention person" about="AldoMoro">Aldo Moro</span></em>, in «Storia contemporanea», a. XIV, 1983, n. 4-5, pp. 803-968; una versione ridotta della ricerca comparve anche in Id., <em>La formazione di un intellettuale di Azione Cattolica</em>, in <em><span id="mention-158" class="mention person" about="AldoMoro">Aldo Moro</span>: cattolicesimo e democrazia nell’Italia repubblicana, </em>Istituto per la storia della Resistenza in Provincia di Alessandria, quad. 11(1983), Atti del Convegno di Alessandria, 29-30 maggio 1982, pp. 11-42.  <a href="#footnote-ref-55">↑</a></p></li><li id="footnote-56" data-owner="curator"><p> Id., <em>La formazione giovanile di <span id="mention-159" class="mention person" about="AldoMoro">Aldo Moro</span></em>, cit., p. 805.  <a href="#footnote-ref-56">↑</a></p></li><li id="footnote-57" data-owner="curator"><p> <em>Ibid</em>., p. 816.  <a href="#footnote-ref-57">↑</a></p></li><li id="footnote-58" data-owner="curator"><p> P. Borzomati, <em>I “Giovani Cattolici” nel Mezzogiorno d’Italia dall’Unità al 1948</em>, Edizioni di Storia e Letteratura, Roma 1970 e Id., <em>Chiesa e società meridionale. Dalla Restaurazione al secondo dopoguerra</em>, Studium, Roma 1982.  <a href="#footnote-ref-58">↑</a></p></li><li id="footnote-59" data-owner="curator"><p> R. Moro, <em>La formazione giovanile di <span id="mention-160" class="mention person" about="AldoMoro">Aldo Moro</span></em>, cit., p. 833. <a href="#footnote-ref-59">↑</a></p></li><li id="footnote-60" data-owner="curator"><p> Proprio alla luce delle tante sfumature che emergevano nei profili spirituali di Moro e degli intellettuali a lui più vicini, Renato Moro osservava come risultasse troppo rigido lo schema interpretativo dei diversi filoni della spiritualità dei movimenti cattolici tra le due guerre proposto poco tempo addietro dal volume di Agostino Giovagnoli, <em>Le premesse della ricostruzione. Tradizione e modernità nella classe dirigente cattolica del dopoguerra</em>, Nuovo Istituto Editoriale Italiano, Milano 1982. Nella sua ricerca Giovagnoli individuava nel processo di maturazione della classe dirigente democristiana una «via cattolica al capitalismo» analoga a quella protestante, e analizzava le ragioni che portarono i cattolici all’abbandono di antiche pregiudiziali verso la modernità. Più che sul piano della cultura e dell’ammodernamento ideologico, ciò sarebbe avvenuto nel vissuto, nella spiritualità. Per questo egli considerava in modo speciale l’esperienza religiosa, intesa non soltanto come un connotato culturale ma come una scelta di coscienza degli intellettuali cattolici tra le due guerre. Vi indicava il punto di saldatura tra le premesse spirituali e la loro esperienza politica, per ricostruire da una parte l’unità della loro vita e della loro azione, analizzando le analogie intellettuali, i ragionamenti e le abitudini mentali che permisero loro di conciliare le esigenze della formazione con la realtà; dall’altra per rintracciare una linea di continuità sottile e sotterranea, ma non per questo meno incisiva, lungo la quale si era sviluppato, e radicalmente trasformato, il loro atteggiamento verso il mondo moderno. <a href="#footnote-ref-60">↑</a></p></li><li id="footnote-61" data-owner="curator"><p> Nell’estate del 1960, nel pieno della crisi del governo Tambroni, la notizia della partecipazione di Moro ai littoriali, desunta dal volume, fresco di stampa, di Nino Tripodi, <em>Italia fascista in piedi! (Memorie di un littore)</em>, Borghese, Roma 1960, aveva acceso le polveri di una violenta polemica in Parlamento da parte degli esponenti dell’estrema destra, poi proseguita in un serrato battibecco tra «Il popolo» e «Il secolo d’Italia»: cfr. R. Moro, <em>La formazione giovanile di <span id="mention-161" class="mention person" about="AldoMoro">Aldo Moro</span></em>, cit., p. 864, n. 191. <a href="#footnote-ref-61">↑</a></p></li><li id="footnote-62" data-owner="curator"><p><em>Ibid</em>., p. 883.  <a href="#footnote-ref-62">↑</a></p></li><li id="footnote-63" data-owner="curator"><p> <em>Ibid</em>., p. 894.  <a href="#footnote-ref-63">↑</a></p></li><li id="footnote-64" data-owner="curator"><p> <em>Ibid</em>., p. 898. Giova riportare per intero il giudizio che Renato Moro esprimeva sul «montinismo»: il suo nucleo stava «non nell’ispirazione ad una rifondazione teorica e sistematica della cultura cattolica in termini adeguati ad una moderna società industriale (era questa semmai l’operazione che si tentava di compiere alla Cattolica di Milano), quanto nella ricerca di una corretta prassi, nel fondare cioè culturalmente un corretto “agire” del cattolico di fronte agli strumenti messi a disposizione dal mondo e dalla cultura moderna»: <em>ibid</em>., p. 900.  <a href="#footnote-ref-64">↑</a></p></li><li id="footnote-65" data-owner="curator"><p> <em>Ibid</em>., p. 946.  <a href="#footnote-ref-65">↑</a></p></li><li id="footnote-66" data-owner="curator"><p> <em>Ibid</em>., p. 948. Il corsivo è dell’autore.  <a href="#footnote-ref-66">↑</a></p></li><li id="footnote-67" data-owner="curator"><p> Lo intuiva in questi stessi termini, con riferimento alla versione parziale del saggio di Renato Moro comparsa nei quaderni dell’Istituto per la storia della Resistenza in provincia di Alessandria, Jean-Dominique Durand in una recensione apparsa su «Annales. Histoire, Sciences sociales» nel 1985; il contributo di Renato Moro, «vraiment historique», aveva il merito di aver colto l’originalità di Moro, sotto un profilo storiografico, «par sa formation dans un contexte culturel différent par rapport à la génération précédente (Moro, produit des transformations profondes subies par le mouvement catholique sous le fascisme, a peu de liens avec la tradition populaire) et par rapport aux autres régions (il est un bon représentant du catholicisme méridional, plus particulièrement des Pouilles). Il porte une attention presque exclusive à la formation et à l'élévation individuelle, spirituelle et intérieurer»&nbsp;: J.D. Durand, [<em>Recensione</em>], in «Annales. Histoire, Sciences Sociales», XL, n. 3(1985), pp. 554-556. <a href="#footnote-ref-67">↑</a></p></li><li id="footnote-68" data-owner="curator"><p> P. Scoppola, <em>Il progetto degli anni ’30 fra realizzazioni e contraddizioni nel secondo dopoguerra</em>, in AA.VV., <em>L’idea di un progetto storico. Dagli anni ’30 agli anni ’80</em>, Studium, Roma 1982, pp. 73-109, p. 73. Scoppola, intervenendo a un convegno sui cinquant’anni del Movimento laureati, ribadiva la necessità di trarre un bilancio della prima storiografia degli intellettuali cattolici, sulla qualità dei testi nei quali la seconda generazione aveva parlato di se stessa, sull’eterogenesi dei fini che il loro rapporto con la politica aveva conosciuto, giungendo a definire i Laureati come «una minoranza intensa che offre un efficace retroterra culturale alla Democrazia cristiana negli anni decisivi della sua formazione e della sua affermazione»: P. Scoppola, <em>Il Movimento Laureati nelle ricerche storiche</em>, in AA.VV., <em>In ascolto della storia. L’itinerario dei “Laureati cattolici” 1932-1982</em>, Studium 1984, pp. 9-24, p. 21. <a href="#footnote-ref-68">↑</a></p></li><li id="footnote-69" data-owner="curator"><p> P. Scoppola, [<em>Intervento</em>], in <em>Con <span id="mention-162" class="mention person" about="AldoMoro">Aldo Moro</span> a San Pellegrino dopo vent’anni</em>, Atti del convegno nazionale di studio di San Pellegrino Terme, 4-6 settembre 1984, Edizioni Cinque Lune, Roma 1986, p. 225. Cfr. anche A. Gotelli, <em>Dall’Azione Cattolica alla Costituente</em>, <em>ibid</em>., pp. 49-53, con una ricca serie di ricordi personali specialmente a proposito del periodo Costituente. <a href="#footnote-ref-69">↑</a></p></li><li id="footnote-70" data-owner="curator"><p> <em>Ibid</em>., p. 226. <a href="#footnote-ref-70">↑</a></p></li><li id="footnote-71" data-owner="curator"><p> R. Dell’Andro, <em><span id="mention-163" class="mention person" about="AldoMoro">Aldo Moro</span> e la filosofia del diritto</em>, <em>ibid</em>., pp. 55-60, p. 57. <a href="#footnote-ref-71">↑</a></p></li><li id="footnote-72" data-owner="curator"><p> Cfr. M. Casella, <em>L’Azione Cattolica alla caduta del fascismo. Attività e progetti per il dopoguerra (1942-’45)</em>, Studium, Roma 1984, p. 30. <a href="#footnote-ref-72">↑</a></p></li><li id="footnote-73" data-owner="curator"><p> Cfr. <em>ibid</em>., p. 132.  <a href="#footnote-ref-73">↑</a></p></li><li id="footnote-74" data-owner="curator"><p> Cfr. <em>ibid</em>., pp. 257-259. <a href="#footnote-ref-74">↑</a></p></li><li id="footnote-75" data-owner="curator"><p> Cfr. Id., <em>Cattolici e Costituente. Orientamenti e iniziative del cattolicesimo organizzato (1945-1947)</em>, Edizioni Scientifiche Italiane, Napoli 1987, pp. 93-95.  <a href="#footnote-ref-75">↑</a></p></li><li id="footnote-76" data-owner="curator"><p> Cfr. <em>ibid</em>., pp. 166-167. Casella pubblicava una lettera di Moro a Vittorino Veronese del 13 marzo 1946 nella quale era riepilogata la sua posizione: mantenere a un livello ufficiale una posizione indipendente dalla dialettica partitica, coltivare uno sguardo critico sulla situazione politica in generale, immettere alcuni elementi nelle liste senza impegnare formalmente l’associazione, svolgere un’opera di mediazione tra le forze politiche che aiuti la Democrazia cristiana a diventare un naturale centro di attrazione del quadro politico. Casella riteneva il giudizio di Moro, in tutto questo, «distaccato e realista»: <em>ibid</em>. Cfr. anche Id., <em>Azione Cattolica e Democrazia Cristiana negli anni di passaggio dal fascismo alla Repubblica</em>, in «Archivio storico italiano», vol. 155, n. 2-3, 572/573, aprile-settembre 1997, pp. 419-463.  <a href="#footnote-ref-76">↑</a></p></li><li id="footnote-77" data-owner="curator"><p> Id., <em>L’Azione Cattolica alla caduta del fascismo</em>, cit., p. 30. <a href="#footnote-ref-77">↑</a></p></li><li id="footnote-78" data-owner="curator"><p> R. Moro, <em>Il contributo culturale e politico dei cattolici nella fase costituente</em>, in M.C. Giuntella, R. Moro, <em>Dalla Fuci degli anni ’30 verso la nuova democrazia</em>, Ave, Roma 1991, pp. 31-89.  <a href="#footnote-ref-78">↑</a></p></li><li id="footnote-79" data-owner="curator"><p> Cfr. P. Scoppola, <em>La nuova cristianità perduta</em>, Studium, Roma 1985, p. 12.  <a href="#footnote-ref-79">↑</a></p></li><li id="footnote-80" data-owner="curator"><p> R. Moro, <em>Il contributo culturale e politico dei cattolici nella fase costituente</em>, cit., p. 57. <a href="#footnote-ref-80">↑</a></p></li><li id="footnote-81" data-owner="curator"><p> <em>Ibid</em>., pp. 50-51. Nel 1987 lo stesso Renato Moro ricostruiva un profilo approfondito e dettagliato di don Franco Costa, vice assistente della Fuci negli anni della presidenza di Moro, proponendo un’analisi complessiva della sua pedagogia ma soprattutto mettendo in rilievo il ruolo che egli svolse non già, come sino ad allora si credeva, nei confronti della formazione politica della generazione di Moro, ma specie nella sua direzione religiosa e spirituale. Il primato della formazione interiore, l’impostazione unitaria di vita che fonde insieme spiritualità e cultura, la coerenza personale nel distacco dal fascismo, l’insistenza sulla natura sociale del movimento cattolico, il richiamo al valore formativo del personalismo cristiano, la responsabilità dello studio erano tutti elementi che trovavano profonda eco nello sviluppo della personalità di Moro. Costa, e non quest’ultimo, emergeva come il vero «promotore e garante principale di una continuità, di una vera e propria identità della FUCI “montiniana”»: R. Moro, <em>Franco Costa vice-assistente della FUCI (1933-1955)</em>, in AA.VV., <em>Don Franco Costa. Per la storia di un sacerdote attivo nel laicato cattolico italiano. Studi e testimonianze</em>, Colloquio storico di Roma 6-8 novembre 1987, Ave, Roma 1992 pp. 149-299, p. 172.  <a href="#footnote-ref-81">↑</a></p></li><li id="footnote-82" data-owner="curator"><p> I. Pietra, <em>Moro, fu vera gloria?</em>, Garzanti, Milano 1983, p. 20 <a href="#footnote-ref-82">↑</a></p></li><li id="footnote-83" data-owner="curator"><p> <em>Ibid</em>., p. 32. <a href="#footnote-ref-83">↑</a></p></li><li id="footnote-84" data-owner="curator"><p> <em>Ibid</em>. <a href="#footnote-ref-84">↑</a></p></li><li id="footnote-85" data-owner="curator"><p> <em>Ibid</em>., p. 29. <a href="#footnote-ref-85">↑</a></p></li><li id="footnote-86" data-owner="curator"><p> <em>Ibid</em>., p. 40. <a href="#footnote-ref-86">↑</a></p></li><li id="footnote-87" data-owner="curator"><p> A. Rossano, <em>L’altro Moro</em>, Sugarco, Milano 1985.  <a href="#footnote-ref-87">↑</a></p></li><li id="footnote-88" data-owner="curator"><p> <em>Ibid</em>., p. 25. <a href="#footnote-ref-88">↑</a></p></li><li id="footnote-89" data-owner="curator"><p> <em>Ibid</em>., p. 55.  <a href="#footnote-ref-89">↑</a></p></li><li id="footnote-90" data-owner="curator"><p> <em>Ibid</em>., p. 39.  <a href="#footnote-ref-90">↑</a></p></li><li id="footnote-91" data-owner="curator"><p> <em>Ibid</em>., p. 35.  <a href="#footnote-ref-91">↑</a></p></li><li id="footnote-92" data-owner="curator"><p> G. Di Capua, <em><span id="mention-164" class="mention person" about="AldoMoro">Aldo Moro</span>. Il potere della parola (1943-1978)</em>, Ebe, Roma 1988. <a href="#footnote-ref-92">↑</a></p></li><li id="footnote-93" data-owner="curator"><p> <em>Ibid</em>., p. 23. <a href="#footnote-ref-93">↑</a></p></li><li id="footnote-94" data-owner="curator"><p> <em>Ibid</em>., p. 12. <a href="#footnote-ref-94">↑</a></p></li><li id="footnote-95" data-owner="curator"><p> G. Lamaddalena, <em><span id="mention-165" class="mention person" about="AldoMoro">Aldo Moro</span>. Alle radici della nuova democrazia italiana (raccolta di articoli scritti per “La Rassegna” negli anni 1943-1944-1945)</em>, Università degli studi di <span id="mention-258" class="mention place" about="Bari">Bari</span>, 1988. Maria Amendola, moglie del fondatore della testata, Antonio, vi firmava una breve introduzione <em>“La Rassegna” un atto di fede ed una speranza di libertà</em>, pp. 11-13 in cui, di Moro, ricordava l’immagine «velata di malinconia e di pessimismo» «di un uomo introverso che ai drammatici temi di quei terribili anni dedicava pagine sofferte nella sostanza e nello stile, da cui tuttavia cominciava ad emergere la filosofia ispiratrice di tutte le sue azioni. Una filosofia non semplice, anzi spesso tormentata nonostante la fede, espressione di una personalità complessa, fisicamente fragile»: <em>ibid</em>., p. 12. <a href="#footnote-ref-95">↑</a></p></li><li id="footnote-96" data-owner="curator"><p> G. Campanini, <em><span id="mention-166" class="mention person" about="AldoMoro">Aldo Moro</span></em>, Beauchesne, Parigi 1988, tr. it. <em><span id="mention-167" class="mention person" about="AldoMoro">Aldo Moro</span>: cultura e impegno politico</em>, Studium, Roma 1992. Le note che seguono sono ricavate dall’edizione italiana.  <a href="#footnote-ref-96">↑</a></p></li><li id="footnote-97" data-owner="curator"><p> <em>Ibid</em>., p. 38. <a href="#footnote-ref-97">↑</a></p></li><li id="footnote-98" data-owner="curator"><p> <em>Ibid</em>., p. 23, il corsivo è mio. <a href="#footnote-ref-98">↑</a></p></li><li id="footnote-99" data-owner="curator"><p> <em>Ibid</em>., p 34. <a href="#footnote-ref-99">↑</a></p></li><li id="footnote-100" data-owner="curator"><p> <em>Ibid</em>. <a href="#footnote-ref-100">↑</a></p></li><li id="footnote-101" data-owner="curator"><p> I. Mancini, <em>La filosofia del diritto di <span id="mention-168" class="mention person" about="AldoMoro">Aldo Moro</span></em>, in Id., G. Moro, G.M. Spacca, <em><span id="mention-169" class="mention person" about="AldoMoro">Aldo Moro</span> nella cultura e nella società italiana</em>, Atti del Convegno di studio, Fabriano, 17 dicembre 1988, Centro studi don Giuseppe Riganelli, Fabriano 1989, pp. 17-23. <a href="#footnote-ref-101">↑</a></p></li><li id="footnote-102" data-owner="curator"><p> <em>Ibid</em>., p. 18.  <a href="#footnote-ref-102">↑</a></p></li><li id="footnote-103" data-owner="curator"><p> Il testo era ripreso quasi integralmente dalla citata opera di Fanello Marcucci: «Prima ancora dell’entrata in guerra dell’Italia, ma con la sensazione netta che prima o poi ciò sarebbe accaduto, Moro pensava già alla ricostruzione […] lavorava per il futuro. Gettava le basi per risvegliare la sensibilità dei cattolici all’impegno di costruire un ordine sociale nuovo, perché il disinteresse dei fucini per la vita pubblica, il loro rinchiudersi in se stessi non desse la possibilità ad altri di edificare una società in netto contrasto con la visione cristiana della vita. Lavorava per preparare i cattolici ad una ripresa della vita democratica, in cui il rispetto delle idee altrui, pur nell’impegno di comunicare la verità posseduta, non significasse rinuncia o compromesso, ma valorizzazione dell’individuo e del suo personale contributo»: S. Tramontin, <em>La Democrazia Cristiana dalla Resistenza alla Repubblica (1943-1948)</em>, in F. Malgeri (a cura di), <em>Storia della Democrazia Cristiana, I, Dalla Resistenza alla Repubblica 1943-1948</em>, Edizioni Cinque Lune, Roma 1987, p. 20.  <a href="#footnote-ref-103">↑</a></p></li><li id="footnote-104" data-owner="curator"><p> Cfr. A. Giovagnoli, <em>La cultura democristiana. Tra Chiesa cattolica e identità italiana, 1918-1948</em>, Laterza, <span id="mention-259" class="mention place" about="Bari">Bari</span>-Roma 1991, pp. 94-96. <a href="#footnote-ref-104">↑</a></p></li><li id="footnote-105" data-owner="curator"><p> <em>Ibid</em>., p. 96.  <a href="#footnote-ref-105">↑</a></p></li><li id="footnote-106" data-owner="curator"><p> <em>Ibid</em>., p. 209 <a href="#footnote-ref-106">↑</a></p></li><li id="footnote-107" data-owner="curator"><p> Giovagnoli sottolinea il rapporto molto stretto dei giovani intellettuali con Montini e precisa che «l’origine del loro itinerario politico aveva in genere una connotazione ecclesiastica, rappresentata da un’influenza clericale quando non da un vero e proprio “mandato” del vescovo, come nel caso di Moro»: <em>ibid</em>., p. 186. Sul legame tra Montini-Paolo VI e Moro cfr. anche A. Giovagnoli, <em>Religione e politica in <span id="mention-170" class="mention person" about="AldoMoro">Aldo Moro</span></em>, in, <em>Democrazia e cultura religiosa. Studi in onore di Pietro Scoppola</em>, a cura di Camillo Brezzi, Carlo Felice Casula, Agostino Giovagnoli, Andrea Riccardi, Il Mulino, Bologna 2002, pp. 479-502.  <a href="#footnote-ref-107">↑</a></p></li><li id="footnote-108" data-owner="curator"><p> G. De Rosa, <em>Una prima lettura del pensiero meridionalista di <span id="mention-171" class="mention person" about="AldoMoro">Aldo Moro</span></em>, testo della relazione tenuta a Napoli il 22 aprile 1979 al Seminario di studi <em>La cultura del Mezzogiorno e il suo modello di sviluppo</em>, ora in Id.,<em> Da Luigi Sturzo ad <span id="mention-172" class="mention person" about="AldoMoro">Aldo Moro</span></em>, Morcelliana, Brescia 1988, pp. 191-204. <a href="#footnote-ref-108">↑</a></p></li><li id="footnote-109" data-owner="curator"><p> <em>Ibid</em>., p. 192. <a href="#footnote-ref-109">↑</a></p></li><li id="footnote-110" data-owner="curator"><p> Cfr. V.A. Leuzzi, <em>Partiti e forze democratiche a <span id="mention-260" class="mention place" about="Bari">Bari</span> nel 1943-44</em>, in Id., L. Cioffi, <em>Alleati, Monarchia, Partiti nel Regno del Sud. Stampa e forze politiche in provincia di <span id="mention-261" class="mention place" about="Bari">Bari</span> tra restaurazione prefettizia e libertà</em>, Schena Editore, Fasano 1988, pp. 21-154, in particolare le pp. 67-70; cfr. anche L. Cioffi, <em><span id="mention-262" class="mention place" about="Bari">Bari</span> centro editoriale dell’Italia liberata</em>, <em>ibid</em>., pp. 157-214. Cfr. anche V.A. Leuzzi, <em>La città in guerra. Problemi della ricerca nel contesto pugliese</em>, in Id., M. De rose (a cura di), <em>Problemi di storia del Novecento tra ricerca e didattica. <span id="mention-263" class="mention place" about="Bari">Bari</span> e la Puglia negli anni della guerra 1940-1945</em>, Quaderno n. 24, Irsae-Puglia, <span id="mention-264" class="mention place" about="Bari">Bari</span> 1995, pp. 61 e ss. Per un quadro più ampio cfr. anche N. Gallerano (a cura di), <em>L’altro dopoguerra. Roma e il Sud 1943-1945</em>, Franco Angeli, Milano 1985, specialmente i saggi di Ennio Cornaglia, <em>Crisi di regime e questione contadina in Puglia 1943-1945</em>, alle pp. 283-302, e di Marina Comei <em>Crisi di regime e agitazioni popolari in provincia di <span id="mention-265" class="mention place" about="Bari">Bari</span></em>, alle pp. 301-314.  <a href="#footnote-ref-110">↑</a></p></li><li id="footnote-111" data-owner="curator"><p> V. Robles, <em>Le Chiese di Puglia dalla guerra alla prospettiva democratica</em>, in R.P. Violi (a cura di), <em>La Chiesa nel Sud tra guerra e rinascita democratica</em>, Bologna, Il Mulino 1997, pp. 205-246.  <a href="#footnote-ref-111">↑</a></p></li><li id="footnote-112" data-owner="curator"><p> <em>Ibid</em>., p. 206.  <a href="#footnote-ref-112">↑</a></p></li><li id="footnote-113" data-owner="curator"><p> La riflessione di Moro appariva, ad esempio, consentanea a quanto espresso nella pastorale collettiva dei vescovi pugliesi del 25 novembre 1943, pubblicata da Robles, dove si leggeva: «State attenti perché essendo cessata una dittatura non ne abbia a sorgere un’altra; attenti perché essendo scomparso un regime di forza, non si abbia a cadere in balia della violenza; attenti perché avendo desiderato la libertà, questa non abbia a degenerare in licenza; attenti perché deplorando l’egoismo di altri tempi non si debba assistere all’affermarsi di altre forme di egoismo»: <em>ibid</em>., p. 228. <a href="#footnote-ref-113">↑</a></p></li><li id="footnote-114" data-owner="curator"><p> <em>Ibid</em>., p. 243.  <a href="#footnote-ref-114">↑</a></p></li><li id="footnote-115" data-owner="curator"><p> <em>Ibid</em>., p. 244. <a href="#footnote-ref-115">↑</a></p></li><li id="footnote-116" data-owner="curator"><p> R.P. Violi, <em>Introduzione</em>, <em>ibid</em>., p. 14.  <a href="#footnote-ref-116">↑</a></p></li><li id="footnote-117" data-owner="curator"><p> D. De Leonardis, <em>L’umanità di <span id="mention-173" class="mention person" about="AldoMoro">Aldo Moro</span></em>, Cappetta, Foggia 1993.  <a href="#footnote-ref-117">↑</a></p></li><li id="footnote-118" data-owner="curator"><p> <em>Ibid</em>., p. 12: «Cercherò attraverso la descrizione di episodi significativi, di rendere noti alcuni aspetti della sua personalità, cogliendo la sua umanità in circostanze lontane dalle implicazioni delle vicende politiche». <a href="#footnote-ref-118">↑</a></p></li><li id="footnote-119" data-owner="curator"><p> P. Scoppola, <em>La “meridionalità” di Moro</em>, in AA.VV., <em>Convegno di studi in memoria di <span id="mention-174" class="mention person" about="AldoMoro">Aldo Moro</span> nel ventennale della sua scomparsa</em>, <span id="mention-266" class="mention place" about="Bari">Bari</span>, 28 maggio 1998, Servizio Editoriale Universitario, <span id="mention-267" class="mention place" about="Bari">Bari</span> 2001, pp. 23-33, p. 23. <a href="#footnote-ref-119">↑</a></p></li><li id="footnote-120" data-owner="curator"><p> P. Ginsborg, <em>Storia d’Italia dal dopoguerra a oggi. Società e politica 1943-1988, vol. II, dal “miracolo economico” agli anni ’80</em>, Einaudi, Torino 1989, pp. 346 e ss.; per una riflessione storiografica sulla questione cfr., ancora, R. Moro, <em><span id="mention-175" class="mention person" about="AldoMoro">Aldo Moro</span> nelle storie d’Italia</em>, cit., pp. 35 e ss.  <a href="#footnote-ref-120">↑</a></p></li><li id="footnote-121" data-owner="curator"><p> Id., <em>La formazione giovanile di <span id="mention-176" class="mention person" about="AldoMoro">Aldo Moro</span>. Dall’impegno religioso a quello politico</em>, in AA.VV., <em>Convegno di studi in memoria di <span id="mention-177" class="mention person" about="AldoMoro">Aldo Moro</span> nel ventennale della sua scomparsa</em>, cit., pp. 51-96. <a href="#footnote-ref-121">↑</a></p></li><li id="footnote-122" data-owner="curator"><p> Dopo il citato saggio dedicato a Franco Costa, la riflessione di Renato Moro sul periodo della presidenza fucina di Moro aveva trovato un ulteriore motivo di approfondimento in un’indagine storiografica sull’altro vice assistente della Fuci di quegli anni, Emilio Guano. Anche in questo caso, l’analisi aveva permesso di mettere a fuoco la decisiva e misconosciuta importanza del suo ruolo, ben oltre il solo impegno di educazione teologica e spirituale con il quale sostanzialmente lo ricordava una diffusa <em>vulgata</em>. Insistendo sul legame e sulle consonanze tra Moro e Guano quanto alla priorità della formazione interiore, al giudizio sui doveri del cristiano chiamato alle armi, sulla ritrosia a un impegno diretto in politica dell’associazionismo cattolico, Renato Moro poteva individuare nel sacerdote genovese l’artefice di un profondo rinnovamento dell’associazione durante gli anni della guerra: «Tutta la linea della Fuci, largamente basta sul recupero dei valori dell’interiorità, su quelli dell’obbedienza e del sacrificio di fronte alla guerra (anche nel dubbio del suo significato) sulla necessità di un ritorno ai valori fondamentali, e quindi al cristianesimo, ma non come ritorno al corpus dottrinale, ideologico e politico del cattolicesimo, bensì essenzialmente come riscoperta, anche nel tempo di guerra e nella vita militare, di alcuni elementi costitutivi, semplici e perenni, dell’uomo, parte dunque dalla riflessione di Guano»: R. Moro, <em>Cristianesimo e politica negli anni della seconda guerra mondiale</em>, in M.L. Paronetto Valier (a cura di), <em>Emilio Guano. Coscienza, libertà, responsabilità</em>, Atti del convegno di studio su <em>Don Guano, la Chiesa genovese e il laicato cattolico nella prima metà del Novecento</em>, Genova 8-10 marzo 1996, Studium, Roma 1998, pp. 137-156, p. 144.  <a href="#footnote-ref-122">↑</a></p></li><li id="footnote-123" data-owner="curator"><p> Ai problemi legati alla partecipazione di Moro al congresso dei Comitati di liberazione nazionale di <span id="mention-268" class="mention place" about="Bari">Bari</span> del gennaio 1994 e, più in generale, ai contrasti con la dirigenza locale del partito avrebbe fatto riferimento R.P. Violi, <em>La Dc nell’Italia liberata. La dirigenza napoletana e la formazione del partito nel 1943-1944</em>, Edizioni Scientifiche Italiane, Napoli 2006, spiegando che, in Moro, «era soprattutto la sua concezione poco militante di un cattolicesimo vissuto in chiave eminentemente religiosa a non disporlo immediatamente verso un diretto impegno di partito né ad una pressante sollecitudine per la configurazione del futuro sistema politico»: <em>ibid</em>., p. 107. Il confronto con la Dc barese rivelava la diversità di impostazioni tra le nuove componenti cattoliche cresciute tra le due guerre, espressioni altresì di un ceto borghese intellettuale e meridionale molto peculiare, e i vecchi quadri politici di matrice sturziana.  <a href="#footnote-ref-123">↑</a></p></li><li id="footnote-124" data-owner="curator"><p> Una sintesi dell’analisi di Renato Moro, con un’ulteriore precisazione del valore esclusivamente prepolitico della militanza del giovane Moro ai vertici degli universitari cattolici compariva in R. Moro, <em><span id="mention-178" class="mention person" about="AldoMoro">Aldo Moro</span> negli anni della Fuci</em>, Studium, Roma 2008: «La ricerca di un impegno nella storia caratterizza la linea della presidenza fucina di Moro ma non è legata alla preparazione del futuro o a preoccupazioni di ordine politico. Piuttosto, la posizione personale di Moro, pur ormai chiaramente collocata sul versante critico nei confronti della dittatura, prescinde dall’operare un diretto lavoro di preparazione culturale e politica teso a costruire le premesse ideali di una presenza politica dei cattolici nella crisi del fascismo»: <em>ibid</em>., p. 33. <a href="#footnote-ref-124">↑</a></p></li><li id="footnote-125" data-owner="curator"><p> Per una puntuale ricognizione dei lavori pubblicati negli ultimi dieci anni cfr. G. Formigoni, <em>Il rinnovamento della storiografia su <span id="mention-179" class="mention person" about="AldoMoro">Aldo Moro</span> dopo il 2008</em>, in A. D’Angelo, M. Toscano (a cura di), <em><span id="mention-180" class="mention person" about="AldoMoro">Aldo Moro</span>. Gli anni della “Sapienza” (1963-1978)</em>, Studium, Roma 2018, pp. 27-38. <a href="#footnote-ref-125">↑</a></p></li><li id="footnote-126" data-owner="curator"><p> Cfr. C. Guerzoni, <em><span id="mention-181" class="mention person" about="AldoMoro">Aldo Moro</span></em>, Sellerio, Palermo 2008, p. 24. Nel 2007 era anche stata pubblicata l’antologia curata da A. Di Mario, <em>L’attualità di Moro negli scritti giornalistici 1937-1978</em>, Pironti, Napoli 2007.  <a href="#footnote-ref-126">↑</a></p></li><li id="footnote-127" data-owner="curator"><p> Cfr. M.S. Piretti, <em>Il progetto politico di <span id="mention-182" class="mention person" about="AldoMoro">Aldo Moro</span> dalla Costituente alla Terza Fase</em>, in Atti <em>del Convegno Internazionale, Il governo delle società nel XXI secolo. Ripensando ad <span id="mention-183" class="mention person" about="AldoMoro">Aldo Moro</span></em>, Roma 17-20 novembre 2008, Accademia di studi storici <span id="mention-184" class="mention person" about="AldoMoro">Aldo Moro</span>, Roma 2008, pp. 3-11. Piretti osservava come, negli scritti giovanili, l’uomo in quanto persona e la promozione della solidarietà sociale e conseguentemente l’attenzione alle masse fossero i temi che sarebbero serviti a Moro per declinare nel tempo la sua idea di «Stato di popolo». L’autrice riteneva questo una pietra angolare dei suoi interventi tra il ’43 ed il ’45 quando Moro afferma nei suoi articoli la necessità di affrancare il popolo da un punto di vista politico non meno che sociale al fine di renderlo capace di un autentico esercizio democratico. Le chiavi di volta di tutta la linea politica morotea venivano però enucleate nei due concetti di democrazia e libertà: nella loro declinazione passava per Moro il difficile confine tra fascismo e antifascismo che si sostanziava nel pluralismo delle forze politiche, nell’attenzione alle formazioni sociali, nel dialogo tra la società civile e quella politica, nella progressiva affrancazione di tutte le classi sociali verso il governo della cosa pubblica. <a href="#footnote-ref-127">↑</a></p></li><li id="footnote-128" data-owner="curator"><p> L. La Rovere, <em>L’eredità del fascismo. Gli intellettuali, i giovani e la transizione al postfascismo 1943-1948</em>, Bollati Boringhieri, Torino 2008.  <a href="#footnote-ref-128">↑</a></p></li><li id="footnote-129" data-owner="curator"><p> E. Gentile, <em>La grande Italia. Ascesa e declino del mito della nazione nel Ventesimo secolo</em>, Mondadori, Milano 1997. <a href="#footnote-ref-129">↑</a></p></li><li id="footnote-130" data-owner="curator"><p> L. La Rovere, <em>L’eredità del fascismo</em>, cit., pp. 285-287. <a href="#footnote-ref-130">↑</a></p></li><li id="footnote-131" data-owner="curator"><p> <em>Ibid</em>., p. 285. <a href="#footnote-ref-131">↑</a></p></li><li id="footnote-132" data-owner="curator"><p> Il riferimento era a (a.m.) [A. Moro], <em>“I frutti del fascismo” di Herbert L. Matthews</em>, in «Studium», XLI, 1945, n. 5, maggio, pp. 136-137.  <a href="#footnote-ref-132">↑</a></p></li><li id="footnote-133" data-owner="curator"><p> L. La Rovere, <em>L’eredità del fascismo</em>, cit., p. 167.  <a href="#footnote-ref-133">↑</a></p></li><li id="footnote-134" data-owner="curator"><p> <em>Ibid</em>., p. 183. <a href="#footnote-ref-134">↑</a></p></li><li id="footnote-135" data-owner="curator"><p> <em>Ibid</em>., p. 185.  <a href="#footnote-ref-135">↑</a></p></li><li id="footnote-136" data-owner="curator"><p> <em>Ibid</em>., p. 188.  <a href="#footnote-ref-136">↑</a></p></li><li id="footnote-137" data-owner="curator"><p> È chiaro che, se di svolta è possibile parlare a proposito della complessiva riflessione storiografica su Moro, quanto al periodo giovanile gli studi di Renato Moro qui abbondantemente richiamati ne avevano costituito, per molti aspetti, già un modello, rappresentando perciò, sino ad anni più recenti, una vera e propria eccezione.  <a href="#footnote-ref-137">↑</a></p></li><li id="footnote-138" data-owner="curator"><p> <em><span id="mention-185" class="mention person" about="AldoMoro">Aldo Moro</span> nella storia dell’Italia repubblicana</em>, a cura della rivista «Mondo contemporaneo», Franco Angeli, Milano 2011. Piero Craveri segnalava una positiva discrasia nella formazione intellettuale di Moro emersa dagli studi: «Moro è un militante dell’Azione Cattolica, della Fuci, assorbe quindi quelli che sono gli elementi portanti di quella tradizione, che in virtù di una serie di buoni lavori storiografici conosciamo ormai con esattezza; ma, in parallelo, è un giurista, il quale elabora una concezione del rapporto tra la società e lo Stato che è peculiare e che non appare del tutto coincidente con quella che è la tradizione della sua generazione di uomini usciti dall’esperienza dell’Azione cattolica […]. Esiste una maturazione intellettuale in Moro che corre parallela all’approfondirsi della sua militanza nella fede cattolica, nelle organizzazioni del laicato cattolico. E questo costituisce un doppio percorso di straordinario carattere, che non credo abbia altri equivalenti»: P. Craveri, <em><span id="mention-186" class="mention person" about="AldoMoro">Aldo Moro</span> e la storia della Repubblica</em>, <em>ibid</em>., pp. 9-16, pp. 9-10. <a href="#footnote-ref-138">↑</a></p></li><li id="footnote-139" data-owner="curator"><p> Cfr. R. Moro, <em><span id="mention-187" class="mention person" about="AldoMoro">Aldo Moro</span> nelle storie d’Italia</em>, cit. <a href="#footnote-ref-139">↑</a></p></li><li id="footnote-140" data-owner="curator"><p> Renato Moro concludeva la sua ricognizione storiografica constatando: «L’esame dei giudizi riservati a Moro nelle storie dell’Italia repubblicana ha finito per dirci di più sui loro autori, sulle loro simpatie e antipatie, sulle loro culture politiche di riferimento, sulle congiunture attraversate dal paese che, spesso, su Moro stesso»: <em>ibid</em>., p. 65.  <a href="#footnote-ref-140">↑</a></p></li><li id="footnote-141" data-owner="curator"><p> P. Acanfora, <em><span id="mention-188" class="mention person" about="AldoMoro">Aldo Moro</span> “politico dossettiano”. Problemi storiografici e percorsi di ricerca</em>, <em>ibid</em>., pp. 81-104, p. 81. <a href="#footnote-ref-141">↑</a></p></li><li id="footnote-142" data-owner="curator"><p> Id., <em>Un nuovo umanesimo cristiano. <span id="mention-189" class="mention person" about="AldoMoro">Aldo Moro</span> e “Studium” (1945-1948)</em>, Studium, Roma 2011 <a href="#footnote-ref-142">↑</a></p></li><li id="footnote-143" data-owner="curator"><p> Id., <em><span id="mention-190" class="mention person" about="AldoMoro">Aldo Moro</span> “politico dossettiano”</em>, cit.,<em> </em>p. 85, n. 20. <a href="#footnote-ref-143">↑</a></p></li><li id="footnote-144" data-owner="curator"><p> <em>Ibid</em>., p. 85. <a href="#footnote-ref-144">↑</a></p></li><li id="footnote-145" data-owner="curator"><p> <em>Ibid</em>., p. 86. <a href="#footnote-ref-145">↑</a></p></li><li id="footnote-146" data-owner="curator"><p> Agli scritti su «Studium» aveva dedicato attenzione anche A. Ferrari, <em>Dalla democrazia liberale alla democrazia cristiana, ovvero “la virtù del libero ubbidire”</em>, in «Storia Contemporanea», numero monografico dedicato a <em>Liberalismo e democrazia nelle riviste politiche e culturali italiane del secondo dopoguerra (1944-1948)</em>, a. XVII, n. 6, dicembre 1996, pp. 931-954, che vi aveva letto «una sorta di sapienzialità metapartitica» e, nel <em>milieu</em> raccolto attorno alla redazione, aveva riscontrato «la necessità di superare il concetto laico di individuo, mutilo di consapevolezze sociali, in favore del concetto di persona, o il congiunto attacco all’equiparazione implicita fra verità ed errore ritenuta il frutto più velenoso della tolleranza liberale. Soprattutto era comune la convinzione che solo una cultura religiosa a fondamento trascendente fosse depositaria di valori e strumenti atti a mediare fra i poli della libertà e dell’autorità, altrimenti destinati, in una democrazia di massa guidata da istituzioni agnostiche, a entrare in una permanente incomponibilità dagli intuibili esiti destabilizzanti»: <em>ibid</em>., pp. 935-936.  <a href="#footnote-ref-146">↑</a></p></li><li id="footnote-147" data-owner="curator"><p> P. Acanfora, <em>Un nuovo umanesimo cristiano. <span id="mention-191" class="mention person" about="AldoMoro">Aldo Moro</span> e “Studium” </em>, cit., p. 20.  <a href="#footnote-ref-147">↑</a></p></li><li id="footnote-148" data-owner="curator"><p> Cfr. F. Perfetti, A. Ungari, D. Caviglia, D. De Luca (a cura di), <em><span id="mention-192" class="mention person" about="AldoMoro">Aldo Moro</span> nell’Italia contemporanea</em>, Le Lettere, Firenze 2011. Le sezioni in cui si articolavano gli atti, frutto delle due sessioni del convegno, riguardavano la politica interna, a&nbsp;cura di Francesco Perfetti e Andrea Ungari, e la politica estera, a cura di Daniele Caviglia e Daniele De Luca. <a href="#footnote-ref-148">↑</a></p></li><li id="footnote-149" data-owner="curator"><p> R. Moro, <em>La formazione politica di <span id="mention-193" class="mention person" about="AldoMoro">Aldo Moro</span></em>, <em>ibid</em>., pp. 27-48 <a href="#footnote-ref-149">↑</a></p></li><li id="footnote-150" data-owner="curator"><p> Cfr. A. Giovagnoli, <em><span id="mention-194" class="mention person" about="AldoMoro">Aldo Moro</span>. Un democristiano atipico</em>, in «Contemporanea», vol. 11, n. 1, gennaio 2008, pp. 95-100.  <a href="#footnote-ref-150">↑</a></p></li><li id="footnote-151" data-owner="curator"><p> Cfr. A. Fanfani, <em>Diari, vol. 1, Quaderni svizzeri 1943-1945</em>, Rubbettino, Soveria Mannelli 2012.  <a href="#footnote-ref-151">↑</a></p></li><li id="footnote-152" data-owner="curator"><p> R. Moro, <em>La formazione politica di <span id="mention-195" class="mention person" about="AldoMoro">Aldo Moro</span></em>, cit., pp. 46-47. Nello stesso volume si vedano i cenni fatti nel saggio di Augusto D’Angelo alla riflessione del giovane Moro sulla guerra e sulla capacità del pensiero di Moro di ispirare un «protagonismo collettivo compartecipe delle sorti della storia, anzi, coautore della storia medesima» che si fa poi «dimensione politica, che pur rispettosa della propria ispirazione religiosa, deve misurarsi con la concretezza di una realizzazione storica che ha i suoi tempi e le sue modalità rispetto ai quali l’ispirazione può contribuire ad animare, ma non deve turbare il terreno della politica»: A. D’Angelo, <em>Moro e il mondo cattolico</em>, <em>ibid</em>., pp. 81-103, p. 82. Anche Luciano Tosi accennava alle riflessioni di Moro su «La rassegna» a proposito degli ideali personalistici che avrebbero dovuto orientare la comunità internazionale: L. Tosi, <em>Le Nazioni Unite nella politica estera di <span id="mention-196" class="mention person" about="AldoMoro">Aldo Moro</span></em>, <em>ibid</em>., pp. 337-368. <a href="#footnote-ref-152">↑</a></p></li><li id="footnote-153" data-owner="curator"><p> P. Craveri, <em>Moro, Aldo</em>, in <em>Dizionario Biografico degli Italiani</em>, vol. LXXVII, Istituto della Enciclopedia Italiana, Roma 2012, pp. 16-29, p. 18.  <a href="#footnote-ref-153">↑</a></p></li><li id="footnote-154" data-owner="curator"><p> Cfr. R. Moro, D. Mezzana (a cura di), <em>Una vita, un Paese</em>, cit. <a href="#footnote-ref-154">↑</a></p></li><li id="footnote-155" data-owner="curator"><p> T. Torresi, <em><span id="mention-197" class="mention person" about="AldoMoro">Aldo Moro</span> nei suoi scritti giovanili: radici e prospettive di una cultura politica</em>, <em>ibid</em>., pp. 157-175. Il saggio approfondiva un segmento di una precedente ricerca sulla Fuci alla quale pure mi permetto di rinviare: Id., <em>L’altra giovinezza. Gli universitari cattolici dal 1935 al 1940</em>, Cittadella, Assisi 2010. <a href="#footnote-ref-155">↑</a></p></li><li id="footnote-156" data-owner="curator"><p> A. Melloni, <em>Appunti su Moro, la Chiesa, l’Italia. Educare l’invadenza dell’assente</em>, in R. Moro, D. Mezzana (a cura di), <em>Una vita, un Paese</em>, cit., pp. 105-128, p. 105. <a href="#footnote-ref-156">↑</a></p></li><li id="footnote-157" data-owner="curator"><p> <em>Ibid</em>., p. 106. <a href="#footnote-ref-157">↑</a></p></li><li id="footnote-158" data-owner="curator"><p> <em>Ibid</em>., p. 110. <a href="#footnote-ref-158">↑</a></p></li><li id="footnote-159" data-owner="curator"><p> <em>Ibid</em>.  <a href="#footnote-ref-159">↑</a></p></li><li id="footnote-160" data-owner="curator"><p> P. Acanfora, <em>Le due patrie. Coscienza nazionale e unificazione europea in <span id="mention-198" class="mention person" about="AldoMoro">Aldo Moro</span> (1944-1961)</em>, pp. 177-199. <a href="#footnote-ref-160">↑</a></p></li><li id="footnote-161" data-owner="curator"><p> <em>Ibid</em>., p. 181. <a href="#footnote-ref-161">↑</a></p></li><li id="footnote-162" data-owner="curator"><p> Cfr. A. Massafra, L. Monzali, F. Imperato (a cura di),<em> <span id="mention-199" class="mention person" about="AldoMoro">Aldo Moro</span> e l’Università di <span id="mention-269" class="mention place" about="Bari">Bari</span>. Fra storia e memoria</em>, Cacucci, <span id="mention-270" class="mention place" about="Bari">Bari</span> 2016. Nella loro <em>Introduzione</em> i curatori sottolineavano il significato della presenza di Moro negli ambienti universitari baresi ma in particolare nella redazione de «La rassegna» una esperienza breve «ma importante, perché rappresentava un tentativo, forse ingenuo ma sicuramente interessante, di un gruppo di giovani intellettuali meridionali di estrazione politica piuttosto eterogenea, di superare la confusione dominante negli ultimi, tragici, anni di vita del regime fascista tenendo fermo un patriottismo che si esprimeva in termini moderati e senza esasperazioni retoriche, combinato ad un afflato democratico che non celava critiche e diffidenze nei confronti della troppo eterogenea coalizione del Comitato di Liberazione Nazionale»: <em>ibid</em>., p. 10. A proposito degli studi più recenti osservavano: «Sempre più ricca diventa, peraltro, la memorialistica e la letteratura storica in senso lato, edita ed ancor più inedita, che può servire se viene usata con prudenza e con gli idonei strumenti della critica storico-documentaria, lontana dalle preoccupazioni censorie, giustificazioniste o auto-assolutorie dei protagonisti. Sempre preziosa risulta, infine, la ricchissima documentazione a stampa la cui attendibilità però, come sempre nella ricerca storia, è tutta da verificare»: <em>ibid</em>., p. 12. Cfr anche F. Imperato, <em><span id="mention-200" class="mention person" about="AldoMoro">Aldo Moro</span> e l’Università degli Studi di <span id="mention-271" class="mention place" about="Bari">Bari</span>. Note e documenti</em>, <em>ibid</em>., pp. 13-39, specialmente le pp. 13-26 che offrono una puntuale ricognizione del rapporto del giovane Moro con l’Università di <span id="mention-272" class="mention place" about="Bari">Bari</span>; le considerazioni sul legame del pensiero di Moro con la filosofia di Maritain in M. Indellicato, <em>Il fondamento etico-sociale del diritto nel pensiero di <span id="mention-201" class="mention person" about="AldoMoro">Aldo Moro</span></em>, <em>ibid</em>., pp. 47-56 e, infine, la ricostruzione del legame tra Moro e Pasquale Del Prete in V. Caputi Jambrenghi, <em><span id="mention-202" class="mention person" about="AldoMoro">Aldo Moro</span> e Pasquale Del Prete: due vite per l’Università di <span id="mention-273" class="mention place" about="Bari">Bari</span></em>, ibid., pp. 69-75. Nello stesso anno usciva anche il volume di L. Pomante, <em>“Fiducia nell’uomo e nell’intelligenza umana”. La Federazione Universitaria Cattolica Italiana (FUCI) dalle origini al ’68</em>, Eum, Macerata 2016. Pomante ripercorreva le scelte di politica universitaria e in materia di organizzazione dell’istruzione superiore adottate dalla Fuci nel corso della sua storia e scarsamente considerati dagli studiosi e, descrivendo la linea della presidenza fucina di Moro, insisteva sugli scritti di quest’ultimo che richiamavano alla funzione educatrice e formativa dell’università e alla centralità del rapporto tra i docenti e gli studenti. Sottolineava poi l’impegno di Moro nel favorire la ricostruzione della vita universitaria al fine di renderla più adeguata alle sua finalità, senza ideologizzare il dibattito politico interno: cfr. pp. 183-204 e 209-211.  <a href="#footnote-ref-162">↑</a></p></li><li id="footnote-163" data-owner="curator"><p> M. Mastrogregori, <em>Moro</em>, Salerno Editrice, Roma 2016. <a href="#footnote-ref-163">↑</a></p></li><li id="footnote-164" data-owner="curator"><p> G. Formigoni, <em><span id="mention-203" class="mention person" about="AldoMoro">Aldo Moro</span>. Lo statista e il suo dramma</em>, Il Mulino, 2016. <a href="#footnote-ref-164">↑</a></p></li><li id="footnote-165" data-owner="curator"><p> M. Mastrogregori, <em>Moro</em>, cit., p. 8.  <a href="#footnote-ref-165">↑</a></p></li><li id="footnote-166" data-owner="curator"><p> <em>Ibid</em>., p. 48.  <a href="#footnote-ref-166">↑</a></p></li><li id="footnote-167" data-owner="curator"><p> <em>Ibid</em>., p. 56.  <a href="#footnote-ref-167">↑</a></p></li><li id="footnote-168" data-owner="curator"><p> <em>Ibid</em>., p. 58.  <a href="#footnote-ref-168">↑</a></p></li><li id="footnote-169" data-owner="curator"><p> G. Formigoni, <em><span id="mention-204" class="mention person" about="AldoMoro">Aldo Moro</span>. Lo statista e il suo dramma</em>, cit., p. 8. <a href="#footnote-ref-169">↑</a></p></li><li id="footnote-170" data-owner="curator"><p> Al legame tra Taranto e <span id="mention-205" class="mention person" about="AldoMoro">Aldo Moro</span> è stata dedicata di recente una mostra fotografica: cfr. M. Alfonzetti, V. De Marco, L. D’Ippolito, M. Durante (a cura di), <em>“Taranto città a me cara…”. Moro e Taranto: dagli anni della giovinezza alle visite istituzionali</em>, Catalogo della mostra, Taranto 6 maggio – 4 luglio 2017 Roma 18-25 settembre 2017, a cura del Comitato per le celebrazioni in Taranto del centenario della nascita di <span id="mention-206" class="mention person" about="AldoMoro">Aldo Moro</span>, Stampasud, Mottola (TA), 2017.  <a href="#footnote-ref-170">↑</a></p></li><li id="footnote-171" data-owner="curator"><p> G. Formigoni, <em><span id="mention-207" class="mention person" about="AldoMoro">Aldo Moro</span>. Lo statista e il suo dramma</em>, cit., p. 44. <a href="#footnote-ref-171">↑</a></p></li><li id="footnote-172" data-owner="curator"><p>Il terzo capitolo, dedicato alle vicende seguite all’elezione del 1946, si intitola: <em>Il lavoro costituente e l’apprendistato politico</em>. <a href="#footnote-ref-172">↑</a></p></li><li id="footnote-173" data-owner="curator"><p> <em>Ibid</em>., p. 63.  <a href="#footnote-ref-173">↑</a></p></li><li id="footnote-174" data-owner="curator"><p> <em>Ibid</em>., p. 56 e ss. L’analisi degli scritti su «La rassegna» e «Pensiero e vita» è alle pp. 60 e ss. Agli scritti di Moro del 1944-1944 dedica attenzione anche F. De Giorgi, <em>La</em> <em>Repubblica grigia. Cattolici, cittadinanza, educazione alla democrazia</em>, La Scuola, Brescia 2016. Nell’ambito della sua riflessione sulla pedagogia democratica all’indomani della caduta del fascismo, De Giorgi sottolinea il valore delle considerazioni di Moro contro il qualunquismo e a favore del recupero di un sentimento civico di solidarietà. Egli ritiene il pensiero di Moro un esempio di questa aspirazione alla normalità democratica, aldilà di ogni retorica, come pure, più avanti nel libro, sottolinea il ruolo che egli svolse nel richiamare, attraverso le unioni professionali, alla funzione sociale dell’intelligenza come un coerente svolgimento delle precedenti posizioni antifasciste: cfr. pp. 76, 86 e 383-385.  <a href="#footnote-ref-174">↑</a></p></li><li id="footnote-175" data-owner="curator"><p> Nel 2015 è stato pubblicato un saggio che ne ricostruisce la storia, la linea editoriale e le principali prese di posizione entro il quadro più ampio della ripresa della libertà di stampa nel Regno del Sud: A. Gervasio,<em> «La Rassegna». Settimanale d’opinione</em>, in G. Esposito, A. Gervasio, V.A. Leuzzi, R. Pellegrino, C. Vitulli, <em>La stampa libera in Puglia. Informazione, opinione pubblica, partiti, 1943-1945</em>, Edizioni dal Sud, <span id="mention-274" class="mention place" about="Bari">Bari</span> 2015, pp. 137-183. La collaborazione di Moro e i suoi articoli sono richiamati in modo specifico alle pp. 164-175.  <a href="#footnote-ref-175">↑</a></p></li><li id="footnote-176" data-owner="curator"><p> L. D’Ubaldo, <em>Introduzione</em>, in A. Moro, <em>La vanità della forza. Gli articoli su “La Rassegna” di <span id="mention-275" class="mention place" about="Bari">Bari</span> (1943-1945)</em>, a cura di Lucio D’Ubaldo, Eurilink, Roma 2016, p. 22. <a href="#footnote-ref-176">↑</a></p></li><li id="footnote-177" data-owner="curator"><p> A. Moro, <em>Governare per l’uomo</em>, a cura di Michele Dau, Castelvecchi, Roma 2016.  <a href="#footnote-ref-177">↑</a></p></li><li id="footnote-178" data-owner="curator"><p> Nel maggio 2018, in occasione dei quarant’anni dalla morte, l’Istituto Luigi Sturzo di Roma ha organizzato un convegno dedicato in modo particolare al legame di Moro con le istituzioni repubblicane nelle quali svolse la sua attività e alla sua riflessione a proposito dello Stato e della politica. Sotto questo particolare profilo Renato Moro ha richiamato gli elementi della formazione della sua cultura politica, il percorso tormentato che lo portò a un diretto impegno nel partito e la visione dello Stato che egli nutrì sin da giovane: R. Moro, <em>La formazione intellettuale di <span id="mention-208" class="mention person" about="AldoMoro">Aldo Moro</span></em>, in N. Antonetti (a cura di), <em><span id="mention-209" class="mention person" about="AldoMoro">Aldo Moro</span> nella storia della Repubblica</em>, Il Mulino, Bologna 2018, pp. 42-57.  <a href="#footnote-ref-178">↑</a></p></li><li id="footnote-179" data-owner="curator"><p> A. Moro, <em>Paura di essere uomini</em>, in «Ricerca», I, 1945, n. 4, 15 giugno, p. 1. <a href="#footnote-ref-179">↑</a></p></li><li id="footnote-180" data-owner="curator"><p> Orazio Mazzella (1860-1939), nominato vescovo ausiliare di <span id="mention-276" class="mention place" about="Bari">Bari</span> nel 1897, arcivescovo di Rossano dal 1898 al 1917, arcivescovo di Taranto dal 1917 al 1935. <a href="#footnote-ref-180">↑</a></p></li><li id="footnote-181" data-owner="curator"><p> Moro allude a <em>Il libro dell’Aspirante. Manuale di pietà</em>, Roma, A.V.E., 1932.  <a href="#footnote-ref-181">↑</a></p></li><li id="footnote-182" data-owner="curator"><p> La Gioventù italiana di Azione cattolica assunse questa denominazione dopo la riforma del 1931, seguita agli accordi dopo gli incidenti con il regime fascista, in continuità con la Società della gioventù cattolica italiana, fondata nel 1867.   </p><p>    <a href="#footnote-ref-182">↑</a></p></li><li id="footnote-183" data-owner="curator"><p> Tommaso d’Aquino (1225-1274), santo e filosofo italiano [Enciclopedia Treccani, <em>ad vocem</em>].  <a href="#footnote-ref-183">↑</a></p></li><li id="footnote-184" data-owner="curator"><p> Saverio Fera (1890-1974), laureato in giurisprudenza nel 1913, combattente nella prima guerra mondiale, avvocato e difensore degli imputati fascisti in numerosi processi sin dal 1921, fu deputato dalla XXVII alla XXX legislatura, membro del Consiglio direttivo dell’Istituto nazionale di cultura fascista e vicepresidente della Commissione legislativa dell’educazione nazionale. <a href="#footnote-ref-184">↑</a></p></li><li id="footnote-185" data-owner="curator"><p> Giuseppe Bottai (1895-1959), ministro dell’Educazione nazionale [Dizionario biografico degli italiani, <em>ad vocem</em>]. <a href="#footnote-ref-185">↑</a></p></li><li id="footnote-186" data-owner="curator"><p> Giorgio La Pira (1904-1977), uomo politico, docente di diritto romano all’Università di Firenze [Dizionario biografico degli italiani, <em>ad vocem</em>]. <a href="#footnote-ref-186">↑</a></p></li><li id="footnote-187" data-owner="curator"><p> Carlo Alberto Ferrero di Cavallerleone (1903-1969), ordinato presbitero della diocesi di Roma nel 1928, minutante nella Congregazione per la Chiesa orientale, ordinario militare dal 1944 al 1953.  <a href="#footnote-ref-187">↑</a></p></li><li id="footnote-188" data-owner="curator"><p> Antonio Longo (1900-1976), ordinato presbitero della diocesi di Trento nel 1923, assistente spirituale degli studenti dell’Università Cattolica del Sacro Cuore di Milano dal 1932 al 1938, in seguito insegnante di religione cattolica nelle scuole superiori di Rovereto. <a href="#footnote-ref-188">↑</a></p></li><li id="footnote-189" data-owner="curator"><p> Augusto Solari (1912-2001), aderente al circolo della Fuci di Genova, laureato in Giurisprudenza, avvocato, in seguito esponente della Resistenza cittadina, primo segretario provinciale della Democrazia cristiana, presidente del Movimento laureati genovese.  <a href="#footnote-ref-189">↑</a></p></li><li id="footnote-190" data-owner="curator"><p> Emilio Guano (1900-1970), vice assistente ecclesiastico nazionale della Fuci [Dizionario biografico degli italiani, <em>ad vocem</em>]. <a href="#footnote-ref-190">↑</a></p></li><li id="footnote-191" data-owner="curator"><p> Donato Massimo Bartolomei (1907-1981), aderente al circolo della Fuci di Napoli, laureato in Giurisprudenza, in seguito impegnato nel Movimento laureati e nell’Unione giuristi cattolici, autore di monografie giuridiche e Procuratore generale della Repubblica. <a href="#footnote-ref-191">↑</a></p></li><li id="footnote-192" data-owner="curator"><p> Luigi Del Bo (1914-1997), vice presidente del circolo della Fuci di Milano dal 1937 al 1939, laureato in Giurisprudenza presso l’Università Cattolica del Sacro Cuore, consultore della Fuci a livello nazionale per la facoltà di diritto. <a href="#footnote-ref-192">↑</a></p></li><li id="footnote-193" data-owner="curator"><p> Carlo Rossini (1912-1943), aderente al circolo della Fuci di Bologna, laureato in Giurisprudenza, caduto sul fronte russo durante la seconda guerra mondiale.  <a href="#footnote-ref-193">↑</a></p></li><li id="footnote-194" data-owner="curator"><p> Eugenio Cerocchi (1911-1970), aderente al circolo della Fuci di Roma, laureato in Giurisprudenza, in seguito funzionario pubblico e attivo nelle associazioni familiari cattoliche.  <a href="#footnote-ref-194">↑</a></p></li><li id="footnote-195" data-owner="curator"><p> Cfr. <em>supra</em> n. 2. <a href="#footnote-ref-195">↑</a></p></li><li id="footnote-196" data-owner="curator"><p> Francesco Pennisi (1898-1974), ordinato presbitero della diocesi di Catania nel 1921, assistente ecclesiastico della Gioventù femminile e della Fuci catanese, nel 1950 eletto vescovo ausiliare di Siracusa, dal 1955 al 1974 vescovo di Ragusa.  <a href="#footnote-ref-196">↑</a></p></li><li id="footnote-197" data-owner="curator"><p> Dal <em>Preambolo</em>.  <a href="#footnote-ref-197">↑</a></p></li><li id="footnote-198" data-owner="curator"><p> Art. 40.  <a href="#footnote-ref-198">↑</a></p></li><li id="footnote-199" data-owner="curator"><p> Art. 41, comma 1.  <a href="#footnote-ref-199">↑</a></p></li><li id="footnote-200" data-owner="curator"><p> Art. 42, comma 1.  <a href="#footnote-ref-200">↑</a></p></li><li id="footnote-201" data-owner="curator"><p> Art. 43, comma 1.  <a href="#footnote-ref-201">↑</a></p></li><li id="footnote-202" data-owner="curator"><p> Stefano Riccio (1907-2004), avvocato, docente di diritto penale, autore di opere di carattere giuridico e sociale. Attivo nella Fuci di Napoli e poi, nei primi anni trenta, a livello nazionale. Collaborò alla stesura delle <em>Idee ricostruttive</em> della Democrazia cristiana. Membro della Costituente, deputato, sottosegretario al ministero della marina mercantile nel II governo Moro (1964-1966). <a href="#footnote-ref-202">↑</a></p></li><li id="footnote-203" data-owner="curator"><p> Il codice penale venne emanato con regio decreto 19 ottobre 1930, n. 1398. Entrò in vigore il 1° luglio 1931. <a href="#footnote-ref-203">↑</a></p></li><li id="footnote-204" data-owner="curator"><p> L’articolo riguardava il “Delitto politico commesso all’estero”. <a href="#footnote-ref-204">↑</a></p></li><li id="footnote-205" data-owner="curator"><p> Ezio Maria Gray (1885-1969), deputato del Regno d’Italia [Dizionario biografico degli italiani, <em>ad vocem</em>].  <a href="#footnote-ref-205">↑</a></p></li><li id="footnote-206" data-owner="curator"><p> Raimondo Santoro (1895-1938), al secolo Ciro, studente di medicina a Napoli e attivo nella Fuci, nel 1923 entrò nell’ordine domenicano e due anni dopo emise la professione religiosa a La Quercia (VT). Nel 1929 venne ordinato presbitero a Bologna. Svolse il suo ministero pastorale a Napoli e Procida. Nel 1932 venne assegnato al convento di <span id="mention-277" class="mention place" about="Bari">Bari</span>, rimanendo sino alla morte assistente ecclesiastico del circolo della Fuci.  <a href="#footnote-ref-206">↑</a></p></li><li id="footnote-207" data-owner="curator"><p> Gruppi universitari fascisti [Enciclopedia Treccani, <em>ad vocem</em>]. <a href="#footnote-ref-207">↑</a></p></li><li id="footnote-208" data-owner="curator"><p> La sintesi dei lavori del consiglio superiore, svoltosi a Roma sotto la presidenza di <span id="mention-210" class="mention person" about="AldoMoro">Aldo Moro</span> il 15 e il 16 luglio 1939, era apparsa in «Azione fucina», XIII, 1939, n. 23, 30 luglio, p. 4.  <a href="#footnote-ref-208">↑</a></p></li><li id="footnote-209" data-owner="curator"><p> Con “associazioni” si era soliti indicare i circoli della Fuci che operavano nelle città sedi di Università mentre i “segretariati” svolgevano le attività nelle città che ne erano prive.  <a href="#footnote-ref-209">↑</a></p></li><li id="footnote-210" data-owner="curator"><p> Nel 1939, nel sud continentale, le due sole sedi universitarie erano Napoli, dove all’antica Università “Federico II” si era aggiunta, nel Settecento, “L’Orientale” e, più di recente, gli istituti universitari “Suor Orsola Benincasa” e “Parthenope”, e <span id="mention-278" class="mention place" about="Bari">Bari</span>, dove nel 1925 era stata fondata l’Università adriatica “Benito Mussolini”. <a href="#footnote-ref-210">↑</a></p></li><li id="footnote-211" data-owner="curator"><p> Il consiglio superiore della Fuci includeva quattro rappresentanti eletti su base regionale, rispettivamente per il Nord Ovest, il Nord Est, il Centro e il Sud.  <a href="#footnote-ref-211">↑</a></p></li><li id="footnote-212" data-owner="curator"><p> Nello spazio segnalato dai puntini, qui e poco più avanti nel testo, la presidenza nazionale della Fuci inseriva a penna il riferimento a ciascuna delle associazioni destinatarie della circolare.  <a href="#footnote-ref-212">↑</a></p></li><li id="footnote-213" data-owner="curator"><p> Sulla base dello statuto generale dell’Azione cattolica italiana del 1922 la Fuci era articolata in due associazioni nazionali, maschile e femminile, ciascuna con i propri dirigenti e il proprio programma di attività.  <a href="#footnote-ref-213">↑</a></p></li><li id="footnote-214" data-owner="curator"><p> I ritiri minimi erano incontri spirituali di meditazione che duravano, in genere, non più di una giornata.  <a href="#footnote-ref-214">↑</a></p></li><li id="footnote-215" data-owner="curator"><p> Il gruppo del Vangelo prevedeva riunioni di lettura e di meditazione condivisa di brani della Bibbia da parte degli studenti universitari sotto la guida di un presbitero. <a href="#footnote-ref-215">↑</a></p></li><li id="footnote-216" data-owner="curator"><p> La Conferenza di san Vincenzo designava l’insieme delle attività caritative della Fuci collegate alla Società di san Vincenzo de’ Paoli.  <a href="#footnote-ref-216">↑</a></p></li><li id="footnote-217" data-owner="curator"><p> La Pasqua universitaria era un’iniziativa che invitava tutti gli studenti universitari, anche non iscritti all’associazione, a una celebrazione dell’eucaristia in prossimità della Pasqua. La celebrazione era presieduta dal vescovo o da una personalità ecclesiastica di spicco e solitamente richiamava un ampio concorso di studenti.  <a href="#footnote-ref-217">↑</a></p></li><li id="footnote-218" data-owner="curator"><p> Pio XII, Eugenio Pacelli (1876-1958), papa dal 2 marzo 1939 [Dizionario biografico degli italiani, <em>ad vocem</em>].  <a href="#footnote-ref-218">↑</a></p></li><li id="footnote-219" data-owner="curator"><p> Nella dottrina cristiana metafora teologica risalente a san Paolo per indicare l’unione spirituale che lega i cristiani a Gesù Cristo risorto.  <a href="#footnote-ref-219">↑</a></p></li><li id="footnote-220" data-owner="curator"><p> Secondo il catechismo maggiore di Pio X del 1905 i fedeli erano tenuti a un’assoluta astensione dai cibi e dalle bevande dalla mezzanotte sino al momento della comunione eucaristica.  <a href="#footnote-ref-220">↑</a></p></li><li id="footnote-221" data-owner="curator"><p> Nella liturgia delle ore, l’antica suddivisione della giornata fissata dalla Chiesa per scandire la preghiera in comune, la recita di Prima era la preghiera del mattino, un’ora dopo l’alba. Essa segnava una delle ore canoniche e prevedeva la recita di tre salmi e una lettura biblica.  <a href="#footnote-ref-221">↑</a></p></li><li id="footnote-222" data-owner="curator"><p> I vespri, la preghiera liturgica all’ora del tramonto, prevedevano la recita di cinque salmi, oltre a un brano biblico, un inno e il cantico evangelico del <em>Magnificat</em>.  <a href="#footnote-ref-222">↑</a></p></li><li id="footnote-223" data-owner="curator"><p> I gruppi di studio erano le riunioni organizzate nei circoli dagli stessi fucini con la distribuzione di specifici ruoli per l’introduzione, la direzione, la moderazione e l’animazione del dibattito su un tema prescelto. Questi incontri, privilegiando un lavoro collettivo rispetto a una lezione cattedratica, miravano a rendere gli studenti protagonisti della propria formazione e avevano uno spiccato carattere interdisciplinare.  <a href="#footnote-ref-223">↑</a></p></li><li id="footnote-224" data-owner="curator"><p> Questa pratica devozionale legata al culto del Sacro Cuore raccomandava di accostarsi alla comunione eucaristica per nove mesi consecutivi ogni primo venerdì del mese.  <a href="#footnote-ref-224">↑</a></p></li><li id="footnote-225" data-owner="curator"><p> Organizzazione mondiale approvata nel 1922 da Pio XI per la cura spirituale e materiale dei marittimi.  <a href="#footnote-ref-225">↑</a></p></li><li id="footnote-226" data-owner="curator"><p> Il 25 gennaio, festa liturgica della conversione di san Paolo, la Fuci celebrava ogni anno una giornata missionaria. Essa prevedeva un incontro spirituale sulla teologia delle missioni, una Messa con le intenzioni missionarie, la raccolta di offerte per le missioni e una conferenza pubblica a carattere interdisciplinare sul rapporto tra le missioni e le culture. <a href="#footnote-ref-226">↑</a></p></li><li id="footnote-227" data-owner="curator"><p> La messa universitaria veniva usualmente celebrata nella cappella universitaria dall’assistente ecclesiastico del circolo fucino e si concludeva con una meditazione indirizzata in modo speciale agli studenti.   <a href="#footnote-ref-227">↑</a></p></li><li id="footnote-228" data-owner="curator"><p> Il V convegno d’arte della Fuci si era svolto a Roma dal 28 al 30 aprile 1939, presso la chiesa di san Saba, sul tema “Libertà dell’artista cristiano di fronte all’opera d’arte”. La prolusione era stata tenuta da don Emilio Guano.  <a href="#footnote-ref-228">↑</a></p></li><li id="footnote-229" data-owner="curator"><p> Proposti da Ignazio di Lojola come metodo di spiritualità proprio della Compagnia di Gesù, sono intesi dal magistero cattolico come prolungati ritiri, durante i quali, con la mediazione di una guida spirituale e in un clima di ascesi, si sosta in meditazione e in preghiera. <a href="#footnote-ref-229">↑</a></p></li><li id="footnote-230" data-owner="curator"><p> I convegni di zona avevano cadenza annuale e venivano realizzati, usualmente nella primavera, dalle associazioni e dai segretariati locali in ciascuna delle quattro zone interregionali in cui era articolata la Fuci: il Nord-ovest, il Nord-est, il Centro e il Sud.  <a href="#footnote-ref-230">↑</a></p></li><li id="footnote-231" data-owner="curator"><p> La giornata fucina si svolgeva ogni anno in coincidenza con la festa di san Tommaso d’Aquino che, prima della riforma del calendario liturgico del 1969, cadeva il 7 marzo. L’iniziativa richiamava i soci, a metà dell’anno accademico, a riflettere sullo spirito e sugli scopi dell’associazione. Il programma che, per consuetudine, la presidenza suggeriva ai circoli prevedeva: una meditazione sul senso della giornata, da tenersi la sera precedente; una messa solenne, nel primo mattino, con la recita della preghiera composta ogni anno dal centro; un’assemblea del gruppo per discutere su un tema filosofico, proposto anch’esso dalla presidenza; quindi, nel pomeriggio, una conferenza pubblica a carattere universitario su un argomento legato al pensiero tomista.  <a href="#footnote-ref-231">↑</a></p></li><li id="footnote-232" data-owner="curator"><p> Il XXIV congresso nazionale della Fuci si era svolto a Genova dal 2 al 6 settembre 1938. La prolusione, sul tema “Cristo nella vita e nella storia” era stata tenuta da mons. Giuseppe Manzini, vicario generale della diocesi di Verona, mentre il salesiano Vincenzo Sinistrero aveva tenuto la relazione generale su “Il problema morale e il problema della moralità”. Vi avevano partecipato oltre mille studenti universitari.  <a href="#footnote-ref-232">↑</a></p></li><li id="footnote-233" data-owner="curator"><p> Gli Annali della Fuci, pubblicati a partire dal 1935 dall’editrice Studium per snellire il periodico «Azione fucina» e garantirgli un taglio più organizzativo, raccoglievano i temi di studio e le principali riflessioni teologiche, filosofiche e culturali svolte durante l’anno associativo. Furono pubblicati in tutto cinque volumi: nel 1935 il vol. I, a cura di Vittore Branca e Fausto Montanari; nel 1936 il vol. II, a cura dello stesso Branca; l’anno seguente il vol. III, a cura di Bepi Billanovich e Bruna Carazzolo; nel 1938 il vol. IV, a cura di Giovanni Battista Scaglia e Anna Pasquali; nel 1939 il vol. V, a cura di Francesco Flores D’Arcais e Anna Pasquali.  <a href="#footnote-ref-233">↑</a></p></li><li id="footnote-234" data-owner="curator"><p> Associazioni religiose nate a partire dal XVI secolo nei collegi della Compagnia di Gesù, rilanciate e rinnovate negli anni Venti del XX secolo.  <a href="#footnote-ref-234">↑</a></p></li><li id="footnote-235" data-owner="curator"><p> «Azione fucina» supplì alla pubblicazione del «Bollettino di Studium» con i seguenti numeri speciali per i Laureati: il n. 32 del 29 ottobre 1939, il n. 36 del 3 dicembre 1939, il n. 39 del 24 dicembre 1939, il n. 3 del 25 gennaio 1940, il n. 8 del 25 febbraio 1940, il n. 13 del 31 marzo 1940, il n. 16 del 21 aprile 1940. Il «Bollettino» riprese autonomia e fisionomia proprie nel maggio 1940. <a href="#footnote-ref-235">↑</a></p></li><li id="footnote-236" data-owner="curator"><p> Paolo Bonatelli (1893-1976), scrittore italiano, insieme a Giuseppe Baraldi e Celestino Cavedoni, fondò nel 1934 a Reggio Emilia la rivista «Segni dei tempi. Rassegna trimestrale di scienze morali», dichiaratamente cattolico fascista.  <a href="#footnote-ref-236">↑</a></p></li><li id="footnote-237" data-owner="AldoMoro" data-toggle="tooltip" data-html="true" title="" data-original-title="Nota di <em>Aldo Moro</em>"><p> [Rintracciare l’articolo]. <a href="#footnote-ref-237">↑</a></p></li><li id="footnote-238" data-owner="AldoMoro" data-toggle="tooltip" data-html="true" title="" data-original-title="Nota di <em>Aldo Moro</em>"><p> [Rintracciare l’articolo]. <a href="#footnote-ref-238">↑</a></p></li><li id="footnote-239" data-owner="curator"><p> Amato Masnovo (1880-1955), filosofo italiano [Dizionario biografico degli italiani, <em>ad vocem</em>]. <a href="#footnote-ref-239">↑</a></p></li><li id="footnote-240" data-owner="curator"><p> Introito della seconda messa del Natale, detta “dell’aurora”, che combina le citazioni di <em>Is</em> 9,2.6 e <em>Lc</em> 1,33. Propriamente, in latino: «Lux fulgébit hódie super nos: quia natus est nobis Dóminus: et vocábitur Admirábilis, Deus, Princeps pacis, Pater futúri sæculi: cujus regni non erit finis».&nbsp; <a href="#footnote-ref-240">↑</a></p></li><li id="footnote-241" data-owner="curator"><p> Nel rito allora in uso era definita “I domenica di Passione” quella che precedeva la domenica delle Palme, o “II domenica di Passione”; nel 1940 essa cadeva il 10 marzo.  <a href="#footnote-ref-241">↑</a></p></li><li id="footnote-242" data-owner="curator"><p> Bruna Carazzolo (1914-2005), insegnante, laureata in lettere a Padova nel 1936. A vent’anni scelse di farsi battezzare e conobbe la Fuci, divenendone presidente del circolo locale dal 1935 al 1937 e nazionale dal 1938 al 1942. Nel dopoguerra, per incarico del ministro della Pubblica istruzione Guido Gonella, avviò l’organizzazione della qualificazione culturale degli adulti, cui affiancò la promozione di iniziative sociali. <a href="#footnote-ref-242">↑</a></p></li><li id="footnote-243" data-owner="curator"><p> Caterina da Siena (1347-1380), santa e dottore della Chiesa [Enciclopedia Treccani, <em>ad vocem</em>]. <a href="#footnote-ref-243">↑</a></p></li><li id="footnote-244" data-owner="curator"><p> Il testo della lettera venne pubblicato sotto il titolo <em>Il Santo Padre indice una nuova Crociata di preghiere</em>, in «L’Osservatore romano», 18 aprile 1940, p. 1.  <a href="#footnote-ref-244">↑</a></p></li><li id="footnote-245" data-owner="curator"><p> Il 2 maggio 1940 furono canonizzate la beata Maria di Sant’Eufrasia Pelletier (1796-1868), fondatrice delle Suore del Buon Pastore per la redenzione delle pericolanti, e la beata Gemma Galgani (1878-1903). Il 12 maggio fu beatificata Rose Philippine Duchesne (1769-1852), religiosa della Società del Sacro Cuore di Gesù; il 19 maggio fu beatificata Gioacchina de Vedruna (1783-1854), fondatrice delle Suore Carmelitane della Carità; il 26 maggio fu beatificata Maria Crocifissa di Rosa (1813-1855), fondatrice della congregazione delle Ancelle della Carità; il 9 giugno fu beatificata Emilia Maria Guglielma de Rodat (1787-1852), fondatrice della Congregazione delle Suore della Santa Famiglia; infine, il 16 giugno, fu beatificato Ignazio da Laconi (1701-1781), laico professo dell’ordine dei Frati Minori Cappuccini. <a href="#footnote-ref-245">↑</a></p></li><li id="footnote-246" data-owner="curator"><p> Nel documento originale, pur non presentando il testo alcuna soluzione di continuità, la suddivisione in paragrafi comincia dalla lettera “f”.  <a href="#footnote-ref-246">↑</a></p></li><li id="footnote-247" data-owner="curator"><p> Nel gennaio 1940 si era svolto a Bologna un ciclo di sei conferenze, tenute dal gesuita Riccardo Lombardi, sul tema “Dio e il mondo: i sistemi filosofici moderni dinnanzi al più grande problema”.  <a href="#footnote-ref-247">↑</a></p></li><li id="footnote-248" data-owner="curator"><p> Nel 1940 i convegni di zona si erano svolti a Pavia (25-27 marzo), a Udine (26-28 marzo), a Loreto (29-31 marzo) e a Pompei (30 marzo-1° aprile). Le prolusioni erano state tenute da padre Agostino Gemelli, a Pavia, su “Umanesimo cristiano nella scuola”, da Ezio Franceschini e Gugliemo Della Rocca, a Udine e Pompei, sul tema “Umanesimo contemporaneo” e da Fausto Montanari, a Loreto, su “Forme storiche di umanesimo”. <a href="#footnote-ref-248">↑</a></p></li><li id="footnote-249" data-owner="curator"><p> La nascita del Movimento laureati di Azione cattolica, auspicata durante il congresso della Fuci del 1932, si realizzò l’anno seguente per dare continuità alla formazione religiosa e intellettuale dei giovani fucini dopo gli anni universitari, attraverso una specifica associazione. Formalmente costituito come Sezione laureati di Azione cattolica, il Movimento aveva un segretario centrale e un assistente ecclesiastico, assunse la responsabilità della pubblicazione della rivista Studium e, a partire dal 1935, di un «Bollettino di Studium»; dal 1936 promosse le settimane estive di cultura religiosa di Camaldoli. <a href="#footnote-ref-249">↑</a></p></li><li id="footnote-250" data-owner="curator"><p> Moro allude al volume <em>Annali della F.U.C.I.</em>, vol. V, a cura di Francesco Flores D’Arcais e Anna Pasquali, Roma, Editrice Studium, 1939.  <a href="#footnote-ref-250">↑</a></p></li><li id="footnote-251" data-owner="curator"><p> Pio XII ricevette in udienza i dirigenti diocesani dell’Azione cattolica italiana convenuti a Roma il 4 settembre 1940. Il periodico della Fuci riportò il testo integrale del discorso pontificio in «Azione fucina», XIV, n. 29, 8 settembre 1940, pp. 1-2.  <a href="#footnote-ref-251">↑</a></p></li><li id="footnote-252" data-owner="curator"><p> Augusto Baroni (1897-1967), pedagogista, laureato in lettere a Bologna nel 1920, figura di spicco dell’Azione cattolica e, in particolare, del Movimento laureati, che contribuì a fondare insieme a Igino Righetti, del quale fu biografo. Collaboratore delle riviste «Il Risveglio», «La Sorgente» e «L’Avvenire d’Italia», fu animatore e dirigente delle Conferenze di san Vincenzo de’ Paoli, insegnò al Collegio “San Luigi” di Bologna e pedagogia e storia della pedagogia all’Università di Bologna.  <a href="#footnote-ref-252">↑</a></p></li><li id="footnote-253" data-owner="curator"><p> Anna Maria Ferrero (1914-?), presidente del circolo della Fuci femminile di Roma dal 1937 al 1940, laureata in Lettere presso l’Università “La Sapienza” nel 1937. <a href="#footnote-ref-253">↑</a></p></li><li id="footnote-254" data-owner="curator"><p> Prima della riforma del calendario liturgico del 1969 la festa del santo rosario, istituita da papa Clemente XI nel 1716, cadeva ogni anno la prima domenica di ottobre, nel 1940 il 6 ottobre. <a href="#footnote-ref-254">↑</a></p></li><li id="footnote-255" data-owner="curator"><p> Il santo precetto indicava l’obbligo per il credente di ricevere la comunione eucaristica in occasione della Pasqua.  <a href="#footnote-ref-255">↑</a></p></li><li id="footnote-256" data-owner="curator"><p> La riforma dell’Azione cattolica del 1939, restringendo le responsabilità direttive dei laici anche a livello diocesano, aveva imposto mutamenti volti a evitare ogni possibile equiparazione della Fuci con organizzazioni di natura politica o con finalità diverse da quelle religiose. Tra di essi contemplava il cambiamento del termine “tessera” in “pagella” e “tesserati” in “ascritti”.  <a href="#footnote-ref-256">↑</a></p></li><li id="footnote-257" data-owner="curator"><p> L’anticipo della chiamata alle armi all’anno in cui gli arruolati della classe di leva interessata compivano il ventesimo anno di età, anziché il ventunesimo, era previsto tra le facoltà del ministro della Guerra dall’art. 108 del <em>Testo unico delle disposizioni legislative sul reclutamento del Regio esercito</em> n. 329 del 24 febbraio 1938. La chiamata alle armi della classe 1921 era stata disposta dalla circolare n. 879 del Ministero della Guerra del 2 dicembre 1940. <a href="#footnote-ref-257">↑</a></p></li><li id="footnote-258" data-owner="curator"><p> Con la circolare del Ministero della Guerra del 10 febbraio 1941 n. 4080/B/21 era stato revocato agli studenti universitari il beneficio del rinvio della prestazione del servizio militare di leva sino al compimento del ventiseiesimo anno di età, previsto dagli articoli 98 e 99 del <em>Testo unico delle disposizioni legislative sul reclutamento del Regio esercito</em> n. 329 del 24 febbraio 1938. Essi furono richiamati e assegnati ai corpi con la qualifica di «volontari universitari». <a href="#footnote-ref-258">↑</a></p></li><li id="footnote-259" data-owner="curator"><p> Sergio Pignedoli (1910-1980), cappellano militare [Dizionario biografico degli italiani, <em>ad vocem</em>]. <a href="#footnote-ref-259">↑</a></p></li><li id="footnote-260" data-owner="curator"><p> Il riferimento di Moro è alla Società delle Nazioni [Enciclopedia Treccani, <em>ad vocem</em>] <a href="#footnote-ref-260">↑</a></p></li><li id="footnote-261" data-owner="curator"><p> Il probabile riferimento è al <em>Gentlemen’s Agreement</em> del 2 gennaio 1937 siglato dalla Gran Bretagna e dall’Italia, e perfezionato da successivi accordi, a garanzia del mutuo rispetto dei diritti e degli interessi nell’area mediterranea. <a href="#footnote-ref-261">↑</a></p></li><li id="footnote-262" data-owner="curator"><p> Pietro Badoglio (1871-1956), capo del Governo dal luglio 1943 al giugno 1944 [Dizionario biografico degli italiani, <em>ad vocem</em>]. <a href="#footnote-ref-262">↑</a></p></li><li id="footnote-263" data-owner="curator"><p> Non è stata rinvenuta la traccia dattiloscritta. <a href="#footnote-ref-263">↑</a></p></li><li id="footnote-264" data-owner="curator"><p> Carta della scuola [Enciclopedia Treccani, <em>ad vocem</em>]. <a href="#footnote-ref-264">↑</a></p></li><li id="footnote-265" data-owner="curator"><p> I gruppi universitari fascisti erano stati soppressi dall’art. 1 del R.D.L. 2 agosto 1943, n. 704.  <a href="#footnote-ref-265">↑</a></p></li><li id="footnote-266" data-owner="curator"><p> Giuseppe Maggiore (1882-1954), giurista italiano, fu a capo dell’Istituto nazionale di cultura fascista dal 13 luglio al 5 agosto 1943 [Dizionario biografico degli Italiani, <em>ad vocem</em>]. <a href="#footnote-ref-266">↑</a></p></li><li id="footnote-267" data-owner="curator"><p><em>La politica</em>, pubblicata presso l’editore Orazio Fiorenza di Palermo nel 1920; Maggiore pubblicò una nuova versione nel 1941 presso l’editore Zanichelli di Bologna.  <a href="#footnote-ref-267">↑</a></p></li><li id="footnote-268" data-owner="curator"><p>Pio XII, Radiomessaggio&nbsp;<em>Nell'alba e nella luce</em>&nbsp;nella vigilia del Natale 1941, [A tutti i popoli del mondo], 24 dicembre 1941, in «Acta Apostolicae Sedis», XXXIV, 1942, pp. 10-21. <a href="#footnote-ref-268">↑</a></p></li><li id="footnote-269" data-owner="curator"><p>Pio XII, Radiomessaggio&nbsp;<em>Con sempre nuova freschezza</em>&nbsp;nella vigilia del Natale 1942, [A tutti i popoli del mondo], 24 dicembre 1942,&nbsp;in «Acta Apostolicae Sedis», XXXV, 1943, pp. 9-24. <a href="#footnote-ref-269">↑</a></p></li><li id="footnote-270" data-owner="curator"><p> Il governo Badoglio, nella sua prima seduta del 27 luglio 1943, contestualmente alla soppressione del Partito nazionale fascista, aveva vietato la ricostituzione dei partiti politici sino alla conclusione della guerra. Il ripristino della propaganda politica nei territori liberati era stato stabilito da Badoglio con una circolare ai prefetti del 29 ottobre 1943.  <a href="#footnote-ref-270">↑</a></p></li><li id="footnote-271" data-owner="curator"><p>Pio XI, Achille Ratti (1857-1939), papa dal 1922 alla morte [Dizionario biografico degli Italiani, <em>ad vocem</em>]. <a href="#footnote-ref-271">↑</a></p></li><li id="footnote-272" data-owner="curator"><p>Istituito nel 1938 da Pio XI e presieduto da un cardinale, questo organismo della Santa Sede aveva il compito di coordinare le organizzazioni dei laici operanti a livello internazionale e di stimolare la creazione dell’Azione cattolica nei diversi paesi. <a href="#footnote-ref-272">↑</a></p></li><li id="footnote-273" data-owner="curator"><p>Si veda, <em>supra</em>, la nota all’articolo di <span id="mention-211" class="mention person" about="AldoMoro">Aldo Moro</span> <em>Il Castello Svevo</em>. <a href="#footnote-ref-273">↑</a></p></li><li id="footnote-274" data-owner="curator"><p>Quotidiano d'ispirazione&nbsp;cattolica fondato a&nbsp;Milano&nbsp;nel 1912 [Enciclopedia Treccani, <em>ad vocem</em>].  <a href="#footnote-ref-274">↑</a></p></li><li id="footnote-275" data-owner="curator"><p> Giornale cattolico fondato a Bologna nel 1896 [Enciclopedia Treccani, <em>ad vocem</em>].  <a href="#footnote-ref-275">↑</a></p></li><li id="footnote-276" data-owner="curator"><p> Quotidiano cattolico a diffusione regionale fondato a Genova nel 1873 e pubblicato sino al 1974.  <a href="#footnote-ref-276">↑</a></p></li><li id="footnote-277" data-owner="curator"><p> Principale quotidiano della provincia di Bergamo, di ispirazione cattolica, fondato nel 1881. <a href="#footnote-ref-277">↑</a></p></li><li id="footnote-278" data-owner="curator"><p>Quotidiano originato da <em>L’Avvenire d’Italia</em> e pubblicato in Roma a partire dal 1938 dall’Anonima cattolica editrice. <a href="#footnote-ref-278">↑</a></p></li><li id="footnote-279" data-owner="curator"><p> Rivista cattolica di cultura fondata a Milano nel 1914[Enciclopedia Treccani, <em>ad vocem</em>].  <a href="#footnote-ref-279">↑</a></p></li><li id="footnote-280" data-owner="curator"><p> Fondata a Firenze nel 1906 come organo della Fuci, dal 1925 era pubblicata a Roma e nel 1933 era diventata organo del Movimento laureati di Azione cattolica.  <a href="#footnote-ref-280">↑</a></p></li><li id="footnote-281" data-owner="curator"><p>Rivista mensile della Pontificia opera per la preservazione della fede in Roma, pubblicata dal 1900 al 1962.&nbsp; <a href="#footnote-ref-281">↑</a></p></li><li id="footnote-282" data-owner="curator"><p> Fondata a Milano nel 1918, dal 1921 è la casa editrice dell’Università Cattolica del Sacro Cuore [Enciclopedia Treccani, <em>ad vocem</em>].  <a href="#footnote-ref-282">↑</a></p></li><li id="footnote-283" data-owner="curator"><p> Casa editrice fondata a Brescia nel 1925 [Enciclopedia Treccani, <em>ad v</em>ocem].  <a href="#footnote-ref-283">↑</a></p></li><li id="footnote-284" data-owner="curator"><p> Casa editrice fondata a Roma nel 1927, rivolta principalmente alla formazione delle coscienze e all’educazione alla moralità professionale degli universitari. <a href="#footnote-ref-284">↑</a></p></li><li id="footnote-285" data-owner="curator"><p>Anonima Veritas Editrice,ufficialmente costituita nel 1935 in seno alla Gioventù cattolica con l'obiettivo di fornire sussidi per la formazione&nbsp;dei soci ma anche con un catalogo allargato ad altri generi; le sue pubblicazioni erano iniziate nel 1928. <a href="#footnote-ref-285">↑</a></p></li><li id="footnote-286" data-owner="curator"><p> Casa editrice fondata nel 1931 su impulso dell’Unione donne di Azione cattolica, con una produzione editoriale dedicata in particolare ai temi della famiglia e dell’infanzia.  <a href="#footnote-ref-286">↑</a></p></li><li id="footnote-287" data-owner="curator"><p> Sorto come sviluppo autonomo del Segretariato centrale per il cinematografo, istituito nel 1934 dall’Azione cattolica,esso aveva il compito di formulare una valutazione morale dei film, in relazione al tipo di esercizio in cui venivano programmati (oratori, parrocchie o sale pubbliche) e al pubblico cui essi erano rivolti. <a href="#footnote-ref-287">↑</a></p></li><li id="footnote-288" data-owner="curator"><p> Franklin Delano Roosevelt (1882-1945), presidente degli Stati Uniti d’America dal 1933 alla morte [Enciclopedia Treccani, <em>ad vocem</em>]. <a href="#footnote-ref-288">↑</a></p></li><li id="footnote-289" data-owner="curator"><p> Carta atlantica [Enciclopedia Treccani, <em>ad vocem</em>]. <a href="#footnote-ref-289">↑</a></p></li><li id="footnote-290" data-owner="curator"><p> Carlo Sforza (1872-1952), diplomatico e uomo politico italiano [Enciclopedia Treccani, <em>ad vocem</em>]. <a href="#footnote-ref-290">↑</a></p></li><li id="footnote-291" data-owner="curator"><p> Benedetto Croce (1866-1952), filosofo e storico [Dizionario biografico degli italiani, <em>ad vocem</em>].  <a href="#footnote-ref-291">↑</a></p></li><li id="footnote-292" data-owner="curator"><p> Nel discorso al congresso di <span id="mention-279" class="mention place" about="Bari">Bari</span> Croce aveva affermato: «[…] io che da alcuni mesi vedo in Napoli americani e inglesi, che spendono l’opera loro per la nostra città, e danno continue prove della migliore volontà, e ci dimostrano costantemente il loro animo amico e cordiale, solo con uno sforzo di riflessione riesco a rammentarmi che, in termini politici e militari, essi sono i vincitori e noi siamo i vinti, e li considero collaboratori a un’opera comune […]». Il testo è raccolto in <em>Il I° Congresso dei Comitati di Liberazione Nazionale, <span id="mention-280" class="mention place" about="Bari">Bari</span> 28/29 gennaio 1944</em>, Arti Grafiche dell’Istituto Provinciale Apicella, Molfetta 1964, p. 32. <a href="#footnote-ref-292">↑</a></p></li><li id="footnote-293" data-owner="curator"><p> L’articolo cui Moro fa riferimento è <em>Il 91° congressista</em>, in «L’unione», II, n. 6, 5 febbraio 1944, pp. 2-3.  <a href="#footnote-ref-293">↑</a></p></li><li id="footnote-294" data-owner="curator"><p> Winston Churchill (1874-1965), primo ministro del Regno Unito dal 1940 [Enciclopedia Treccani, <em>ad vocem</em>]. <a href="#footnote-ref-294">↑</a></p></li><li id="footnote-295" data-owner="curator"><p> Vittorio Emanuele III (1869-1947), re d’Italia dal 1900 [Enciclopedia Treccani, <em>ad vocem</em>]. <a href="#footnote-ref-295">↑</a></p></li><li id="footnote-296" data-owner="curator"><p> Cordell Hull (1871-1955), uomo politico statunitense [Enciclopedia Treccani, <em>ad vocem</em>]. <a href="#footnote-ref-296">↑</a></p></li><li id="footnote-297" data-owner="curator"><p> Alben William Barkley (1877-1956), membro del Partito democratico, senatore degli Stati Uniti d’America per il Kentucky dal 1927 [Enciclopedia Treccani, <em>ad vocem</em>]. Nel testo Moro lo cita come “Barklay”.  <a href="#footnote-ref-297">↑</a></p></li><li id="footnote-298" data-owner="curator"><p> Thomas Jefferson (1743-1826), politico, principale autore della dichiarazione di indipendenza degli Stati Uniti, dei quali fu presidente dal 1801 al 1809 (Enciclopedia Treccani, <em>ad vocem</em>]. <a href="#footnote-ref-298">↑</a></p></li><li id="footnote-299" data-owner="curator"><p> Il 9 giugno era stato firmato il patto di Roma, un accordo tra gli esponenti dei principali partiti italiani con il quale si istituiva un sindacato unitario dei lavoratori nella Confederazione generale italiana del lavoro. <a href="#footnote-ref-299">↑</a></p></li><li id="footnote-300" data-owner="curator"><p> Luigi Lavitrano (1874-1950), vescovo di Cava de’ Tirreni e Sarno dal 1914, arcivescovo di Benevento dal 1924 e di Palermo dal 1928. Nel 1929 fu creato cardinale. Nel 1939 assunse la presidenza della commissione cardinalizia per l’alta direzione dell’Azione cattolica italiana. Nel 1945 venne nominato prefetto della Sacra congregazione dei religiosi.  <a href="#footnote-ref-300">↑</a></p></li><li id="footnote-301" data-owner="curator"><p> Non è stato possibile individuare con esattezza la fonte della dichiarazione resa da Benedetto Croce ai giornalisti e qui ripresa da Moro. La tesi in essa espressa – il fascismo come “parentesi” nella storia civile dell’Italia – è tuttavia celebre nella storiografia e può essere rintracciata nell’articolo apparso sul “New York Times” il&nbsp;28 novembre 1943&nbsp;e pubblicato, con il titolo&nbsp;<em>Il fascismo come pericolo mondiale</em>, in B. Croce, <em>Per la nuova vita dell’Italia, Scritti e discorsi 1943-1944</em>, Napoli, Ricciardi&nbsp;1944, pp. 12-20. Croce l’aveva poi ripresa nel citato discorso al congresso dei CLN di <span id="mention-281" class="mention place" about="Bari">Bari</span> nel gennaio 1944 e nelle parole pronunciate a Napoli, nel giugno seguente, al primo congresso del Partito liberale, raccolte con il titolo <em>L’Italia e l’avversione suscitata contro di lei in Europa dal fascismo</em>, <em>ibid</em>., pp. 77-80.&nbsp; <a href="#footnote-ref-301">↑</a></p></li><li id="footnote-302" data-owner="curator"><p> Carlo Alberto Rosselli (1899-1937) giornalista, filosofo e storico antifascista [Dizionario biografico degli italiani, <em>ad vocem</em>]. <a href="#footnote-ref-302">↑</a></p></li><li id="footnote-303" data-owner="curator"><p> C. Rosselli, <em>Scritti politici e autobiografici</em>, con prefazione di Gaetano Salvemini, Napoli, Editrice Polis, 1944.  <a href="#footnote-ref-303">↑</a></p></li><li id="footnote-304" data-owner="curator"><p> Il termine qui utilizzato da Moro non si riferiva all’Organizzazione delle Nazioni Unite; esso era divenuto sinonimo di&nbsp;“Alleati”&nbsp;durante la guerra ed era la locuzione sotto la quale essi formalmente combattevano. <a href="#footnote-ref-304">↑</a></p></li><li id="footnote-305" data-owner="curator"><p> Anthony Eden (1897-1977), ministro degli Esteri del Regno Unito dal 1939 [Enciclopedia Treccani, <em>ad vocem</em>]. <a href="#footnote-ref-305">↑</a></p></li><li id="footnote-306" data-owner="curator"><p> Moro allude all’articolo <em>Verso la concentrazione repubblicana</em>, firmato da “Numistrano”, pseudonimo di Vincenzo Mazzei, e pubblicato nella rubrica “Il giuoco delle parti” in «Domenica», a. I, n. 9, 1° ottobre 1944, p. 2. <a href="#footnote-ref-306">↑</a></p></li><li id="footnote-307" data-owner="curator"><p> La genericità del riferimento non permette di individuare l’articolo evocato da Moro. <a href="#footnote-ref-307">↑</a></p></li><li id="footnote-308" data-owner="curator"><p> Gabriele Pepe (1899-1971) giornalista e storico, esponente del Partito liberale [Dizionario biografico degli italiani, <em>ad vocem</em>]. <a href="#footnote-ref-308">↑</a></p></li><li id="footnote-309" data-owner="curator"><p> Moro allude all’articolo di G. Pepe, <em>La fede negli ideali</em>, in «Risorgimento Liberale», a. II, n. 156, 25 novembre 1944, p. 1.  <a href="#footnote-ref-309">↑</a></p></li><li id="footnote-310" data-owner="curator"><p> Alberto Savinio, pseudonimo di Andrea De Chirico (1891-1952), scrittore e artista [Dizionario biografico degli italiani, <em>ad vocem</em>]. <a href="#footnote-ref-310">↑</a></p></li><li id="footnote-311" data-owner="curator"><p> L’articolo cui si riferisce Moro comparve, senza titolo, nella rubrica «Disco rosso» in «Il Tempo», 12 dicembre 1944, p. 1 e con il titolo <em>Presente</em> in A. Savinio, <em>Sorte dell’Europa</em>, Bompiani, Milano 1945, pp. 53-54.  <a href="#footnote-ref-311">↑</a></p></li><li id="footnote-312" data-owner="curator"><p> Igino Righetti (1904-1939), dal 1933 alla morte dirigente centrale del Movimento laureati di Azione Cattolica [Dizionario biografico degli italiani, <em>ad vocem</em>]. <a href="#footnote-ref-312">↑</a></p></li><li id="footnote-313" data-owner="curator"><p> Vittorino Veronese (1910-1986), allora segretario centrale del Movimento laureati di Azione cattolica dal 1939, presidente dell’Azione cattolica italiana dal 1946 al 1952, in seguito direttore generale dell’Unesco. <a href="#footnote-ref-313">↑</a></p></li><li id="footnote-314" data-owner="curator"><p> <em>Radiomessaggio di Sua Santità Pio XII ai popoli del mondo intero</em>, 24 dicembre 1944, in «Acta Apostolicae Sedis», XXXVII, 1945, pp. 10-23.  <a href="#footnote-ref-314">↑</a></p></li><li id="footnote-315" data-owner="curator"><p> A. Savinio, <em>L’immortalità degli italiani</em>, in «Domenica», a. 1, n. 19, 10 dicembre 1944, pp. 1 e 8.  <a href="#footnote-ref-315">↑</a></p></li><li id="footnote-316" data-owner="curator"><p> Il riferimento è al Radiomessaggio natalizio del 1944 di Pio XII, sopra richiamato. [inserire a lavoro ultimato il riferimento di pagina].  <a href="#footnote-ref-316">↑</a></p></li><li id="footnote-317" data-owner="curator"><p> Nel citato radiomessaggio del Natale 1944 Pio XII aveva detto: «Lo Stato democratico, sia esso monarchico o repubblicano, deve, come qualsiasi altra forma di governo, essere investito del potere di comandare con una autorità vera ed effettiva. Lo stesso ordine assoluto degli esseri e dei fini, che mostra l'uomo come persona autonoma, vale a dire soggetto di doveri e di diritti inviolabili, radice e termine della sua vita sociale, abbraccia anche lo Stato come società necessaria, rivestita dell'autorità, senza la quale non potrebbe né esistere né vivere. Che se gli uomini, prevalendosi della libertà personale, negassero ogni dipendenza da una superiore autorità munita del diritto di coazione, essi scalzerebbero con ciò stesso il fondamento della loro propria dignità è libertà, vale a dire quell'ordine assoluto degli esseri e dei fini». <a href="#footnote-ref-317">↑</a></p></li><li id="footnote-318" data-owner="curator"><p> <em>Ibid</em>. <a href="#footnote-ref-318">↑</a></p></li><li id="footnote-319" data-owner="curator"><p> <em>Gen</em>. 3, 19.  <a href="#footnote-ref-319">↑</a></p></li><li id="footnote-320" data-owner="curator"><p> Il riferimento è ai due partiti che, dopo la crisi di governo del novembre precedente, non facevano parte del terzo gabinetto Bonomi, il Partito d’azione e il Partito socialista di unità proletaria (Psiup). Essi dissentivano da quello che, a loro giudizio, era l’indirizzo moderato, eccessivamente filo-monarchico assunto dal <span id="mention-215" class="mention person" about="presidentedelConsiglio">presidente del Consiglio</span>, che aveva spostato troppo a destra la linea del governo. Moro sembra con maggiore probabilità riferirsi ai socialisti: l’espressione “vento del Nord” fu coniata in quei giorni dal leader del Psiup Pietro Nenni in un articolo apparso sull’«Avanti!» del 7 febbraio 1945, e sarà in seguito ampiamente ripresa per simboleggiare le aspirazioni di cambiamento e di democratizzazione suscitate al Nord nella stagione della Resistenza. <a href="#footnote-ref-320">↑</a></p></li><li id="footnote-321" data-owner="curator"><p> Il riferimento è alle quattro libertà – le altre due erano la libertà di parola e di culto – enunciate dal presidente degli Stati Uniti Franklin Delano Roosevelt nel discorso sullo stato dell’Unione il 6 gennaio 1941 come un diritto di tutti i popoli del mondo, destinate a vasta popolarità nell’immediato dopoguerra. <a href="#footnote-ref-321">↑</a></p></li><li id="footnote-322" data-owner="curator"><p> Gen 3,19. <a href="#footnote-ref-322">↑</a></p></li><li id="footnote-323" data-owner="curator"><p> 2Ts 3,10. <a href="#footnote-ref-323">↑</a></p></li><li id="footnote-324" data-owner="curator"><p> Enciclica di Leone XIII «intorno alla condizione operaia», promulgata il 15 maggio 1891 [Enciclopedia Treccani, <em>ad vocem</em>]. <a href="#footnote-ref-324">↑</a></p></li><li id="footnote-325" data-owner="curator"><p> Il riferimento è alla polemica contro l’Azione cattolica portata avanti dal fascismo, che la riteneva un surrogato del disciolto Partito popolare e che denunziò ripetutamente la presenza di ex popolari tra le sue file. <a href="#footnote-ref-325">↑</a></p></li><li id="footnote-326" data-owner="curator"><p> Lorenzo Barbaro, pseudonimo di Domenico Bartoli (1912-1989), giornalista e saggista italiano [Enciclopedia Treccani, <em>ad vocem</em>].  <a href="#footnote-ref-326">↑</a></p></li><li id="footnote-327" data-owner="curator"><p> L. Barbaro [D. Bartoli], <em>La sconfitta delle destre</em>, in «Domenica», a. II, n. 5, 4 febbraio 1945, pp. 1 e 8.  <a href="#footnote-ref-327">↑</a></p></li><li id="footnote-328" data-owner="curator"><p> Pietro Nenni (1891-1980), uomo politico italiano [Dizionario biografico degli Italiani, <em>ad vocem</em>]. <a href="#footnote-ref-328">↑</a></p></li><li id="footnote-329" data-owner="curator"><p> L’articolo è P. Nenni, <em>Non c’è bisogno di cordoni sanitari</em>, in «Avanti!» [edizione romana], a XLIX, n. 98, 26 aprile 1945, p. 1. Il passo cui Moro allude è il seguente: «La fame e la sete di giustizia che è nel paese e alle quali ieri, qui in Roma, in un Convegno di Azione Cattolica, che è quanto di più moderato e codino si possa immaginare, rendeva un omaggio eloquente un padre della Chiesa, padre Bevilacqua da Brescia, non trascenderà in atti di violenza sol che il popolo italiano sappia che ha aperte davanti a sé le vie della legalità». Probabilmente il riferimento di Nenni è al convegno dei dirigenti dell’Azione cattolica celebrato a Roma dal 24 al 28 aprile 1945 presso il Pontificio ateneo lateranense, su cui anche Moro scrive, nel maggio seguente, l’articolo intitolato «Prospettive».  <a href="#footnote-ref-329">↑</a></p></li><li id="footnote-330" data-owner="curator"><p> Il riferimento esatto all’articolo è L. Sturzo, <em>The catholic Church and christian democracy</em>, in «Social Action», vol. X, n. 5, 15 maggio 1944, pp. 5-43.  <a href="#footnote-ref-330">↑</a></p></li><li id="footnote-331" data-owner="curator"><p> Luigi Sturzo (1871-1959) uomo politico italiano [Enciclopedia Treccani, <em>ad vocem</em>]. <a href="#footnote-ref-331">↑</a></p></li><li id="footnote-332" data-owner="curator"><p> Nel volume, uscito con il titolo <em>Politics and morality</em> presso le edizioni londinesi Burns Oates &amp; Washbourne, Sturzo raccolse articoli sull’argomento apparsi in riviste inglesi, irlandesi e francesi negli anni del suo esilio.  <a href="#footnote-ref-332">↑</a></p></li><li id="footnote-333" data-owner="curator"><p> Alcide De Gasperi (1881-1954), uomo politico italiano [Dizionario biografico degli italiani, <em>ad vocem</em>]. <a href="#footnote-ref-333">↑</a></p></li><li id="footnote-334" data-owner="curator"><p> Agostino d’Ippona (354-430), santo, Dottore della Chiesa e filosofo [Enciclopedia Treccani, <em>ad vocem</em>]. <a href="#footnote-ref-334">↑</a></p></li><li id="footnote-335" data-owner="curator"><p> <em>Mt</em> 25,31-46. <a href="#footnote-ref-335">↑</a></p></li><li id="footnote-336" data-owner="curator"><p> <em>2Ts</em> 3,10. <a href="#footnote-ref-336">↑</a></p></li><li id="footnote-337" data-owner="curator"><p> Leone XIII, Vincenzo Gioacchino Pecci (1810-1903), papa dal 1878 alla morte [Dizionario biografico degli italiani, <em>ad vocem</em>]. <a href="#footnote-ref-337">↑</a></p></li><li id="footnote-338" data-owner="curator"><p> Moro allude a <em>Mt</em> 5,15. <a href="#footnote-ref-338">↑</a></p></li><li id="footnote-339" data-owner="curator"><p> Giuseppe Sala (1916-1970), dopo l’internamento militare in Germania, fu segretario dell’associazione dei Laureati dell’Università Cattolica «Ludovico Necchi». Collaboratore del Partito nazionale cristiano nell’Alta Italia, partecipò attivamente al lancio di «Cronache sociali». Fu consigliere nazionale della Democrazia cristiana.&nbsp; <a href="#footnote-ref-339">↑</a></p></li><li id="footnote-340" data-owner="curator"><p> G. Sala, <em>Che cosa vuole la democrazia cristiana?</em>, in «Domenica», a. II, n. 17, 29 aprile 1945, p. 1.  <a href="#footnote-ref-340">↑</a></p></li><li id="footnote-341" data-owner="curator"><p> L’espressione richiama il dibattito politico e culturale suscitato, in Francia e nella Chiesa cattolica a metà degli anni Trenta, dall’appello alla collaborazione tra le forze della sinistra e i cattolici rivolto il 17 aprile 1936 da Maurice Thorez, segretario del Partito comunista francese, in vista delle elezioni che avrebbero portato alla vittoria del Fronte popolare. La locuzione era stata ripresa a proposito del discorso di Palmiro Togliatti al teatro Brancaccio di Roma, il 9 luglio 1944, nel quale il leader comunista aveva sottolineato il rispetto della fede religiosa del popolo italiano e auspicato la cooperazione politica tra comunisti e democristiani. Moro qui ne rovescia la prospettiva: i cattolici sono chiamati a compiere il primo passo nel dialogo con le forze politiche laiche.   <a href="#footnote-ref-341">↑</a></p></li><li id="footnote-342" data-owner="curator"><p> Herbert Lionel Matthews (1900-1977), giornalista [Enciclopedia Treccani, <em>ad vocem</em>]. <a href="#footnote-ref-342">↑</a></p></li><li id="footnote-343" data-owner="curator"><p>Elena Croce (1915-1994), figlia primogenita del filosofo napoletano e sposa di Raimondo Craveri (1912-1992), fu traduttrice, saggista, animatrice di un salotto intellettuale e protagonista della vita culturale italiana.  <a href="#footnote-ref-343">↑</a></p></li><li id="footnote-344" data-owner="curator"><p> L’opera originale,<em>The fruits of fascism</em>, era stata pubblicata dall’editore Harcourt, Brace and Company di New York nel 1943. <a href="#footnote-ref-344">↑</a></p></li><li id="footnote-345" data-owner="curator"><p> Gaetano Mosca (1858-1941), giurista e storico delle dottrine politiche [Dizionario biografico degli italiani, <em>ad vocem</em>]. <a href="#footnote-ref-345">↑</a></p></li><li id="footnote-346" data-owner="curator"><p> Il testo del discorso è pubblicato con il titolo <em>Provvide norme ai partecipanti al convegno dell’Azione Cattolica</em>, 29 aprile 1945, in <em>Discorsi e radiomessaggi di Sua Santità Pio XII</em>, vol. VII, Tipografia Poliglotta Vaticana, Città del Vaticano 1964, pp. 35-39.  <a href="#footnote-ref-346">↑</a></p></li><li id="footnote-347" data-owner="curator"><p> Il testo della lettera, a firma del sostituto della Segreteria di Stato Giovanni Battista Montini, è conservato in Isacem, Aci-Pg, serie V, sottoserie 6, Convegni nazionali, b. 9, fasc. 6 “Convegno generale dell’Aci. Roma 24-29 aprile 1945. Organizzazione” (2). <a href="#footnote-ref-347">↑</a></p></li><li id="footnote-348" data-owner="curator"><p> Le unioni professionali avevano l’obiettivo, ciascuna per il proprio ambito lavorativo, di stimolare tra i cattolici una presa di coscienza sul valore della competenza e della tecnica alla luce della vita spirituale e di ricucire entro un comune progetto pastorale differenti deontologie professionali. Nell’estate del 1944 erano nate l’Unione cattolica insegnanti medi (Uciim) e l’Associazione medica cattolica italiana (Amci), la prima su impulso di Gesualdo Nosengo, l’altra di Luigi Gedda. Quindi, ai primi del 1945, si formò il primo nucleo di quella che diventerà, tre anni più tardi, l’Unione giuristi cattolici italiani (Ugci), e nacquero l’Unione cattolica artisti italiani (Ucai) e l’Unione cattolica italiana tecnici (Ucit). L’anno seguente si sarebbe costituito su scala nazionale il Comitato Italiano Docenti Universitari, attivo sin dal 1942 a Roma. Il Movimento laureati si configurò come il centro e il motore di questo articolato mondo associativo. <a href="#footnote-ref-348">↑</a></p></li><li id="footnote-349" data-owner="curator"><p> Associazioni Cristiane Lavoratori Italiani [Enciclopedia Treccani, <em>ad vocem</em>]. <a href="#footnote-ref-349">↑</a></p></li><li id="footnote-350" data-owner="curator"><p> Sergio Paronetto (1911-1945), intellettuale ed economista italiano, dirigente dei Laureati cattolici dal 1939 [Dizionario biografico degli italiani, <em>ad vocem</em>]. <a href="#footnote-ref-350">↑</a></p></li><li id="footnote-351" data-owner="curator"><p> Pseudonimo di Umberto Calosso (1895-1959), giornalista e politico italiano [Dizionario biografico degli italiani, <em>ad vocem</em>]. <a href="#footnote-ref-351">↑</a></p></li><li id="footnote-352" data-owner="curator"><p> L’articolo cui Moro allude è Subalpino [U. Calosso], <em>Sepoltura dell’anticlericalismo</em>, in «Avanti!» [edizione romana], XLIX, n. 132, 7 giugno 1945, p. 1.  <a href="#footnote-ref-352">↑</a></p></li><li id="footnote-353" data-owner="curator"><p> Ignazio Silone, pseudonimo di Secondo Tranquilli (1900-1978), scrittore e uomo politico italiano [Enciclopedia Treccani, <em>ad vocem</em>].  <a href="#footnote-ref-353">↑</a></p></li><li id="footnote-354" data-owner="curator"><p> I. Silone, <em>Ed egli si nascose</em>, Documento Editore, Roma, 1945. L’opera teatrale, pubblicata nel 1944 nella traduzione tedesca di Lotte Thiessing, nel periodo in cui Silone si trovava in Svizzera, ebbe la sua prima rappresentazione nel maggio 1945 alla Schauspielhaus di Zurigo.  <a href="#footnote-ref-354">↑</a></p></li><li id="footnote-355" data-owner="curator"><p> Il romanzo venne pubblicato per la prima volta nel 1933, a Zurigo, nella traduzione tedesca di Nettie Sutro-Katzenstein e in italiano, a spese dall’autore stesso, con l’editore fittizio N.E.I. Nuove edizioni italiane, Zurigo-Parigi. Nel 1945 Silone predispose una versione con ampie revisioni e parzialmente pubblicata a dispense sul settimanale romano diretto da Ernesto Buonaiuti, «Il Risveglio». L’opera, con ulteriori modifiche, venne pubblicata nel 1947 dalla casa editrice Il Faro.  <a href="#footnote-ref-355">↑</a></p></li><li id="footnote-356" data-owner="curator"><p> L’articolo cui allude Moro è U. Calosso, <em>Il dramma liturgico della Nazione</em>, in «Avanti!» [edizione romana], XLIX, n. 91, 18 aprile 1945, p. 1. Nell’originale ricorre l’espressione «tremito della vita». <a href="#footnote-ref-356">↑</a></p></li><li id="footnote-357" data-owner="curator"><p> William Shakespeare (1564-1616), drammaturgo e poeta inglese [Enciclopedia Treccani, <em>ad vocem</em>]. <a href="#footnote-ref-357">↑</a></p></li><li id="footnote-358" data-owner="curator"><p> Nell’opuscolo che Moro recensisce è pubblicato l’articolo B. Croce, <em>Di un equivoco concetto storico: la “borghesia”</em>, in «La Critica», 26, 1928, pp. 261-274, già pubblicato in Id., <em>Etica e politica</em>, Laterza, <span id="mention-282" class="mention place" about="Bari">Bari</span> 1931, pp. 321-338.   <a href="#footnote-ref-358">↑</a></p></li><li id="footnote-359" data-owner="curator"><p> Arturo Labriola (1873-1959), intellettuale, uomo politico ed economista italiano [Dizionario Biografico degli Italiani, <em>ad vocem</em>]. <a href="#footnote-ref-359">↑</a></p></li><li id="footnote-360" data-owner="curator"><p> L’intervento cui alludeva Moro fu pubblicato nella rubrica giornaliera “Rosso di sera” e, siglato “m”, apparve in «Epoca», a. I, n. 116, 22 giugno 1945, p. 2.  <a href="#footnote-ref-360">↑</a></p></li><li id="footnote-361" data-owner="curator"><p> L’articolo cui Moro allude è Subalpino [U. Calosso], <em>Benedetto Croce e il paradiso</em>, in «Avanti!» [edizione romana], XLIX, n. 137, 13 giugno 1945, p. 1.  <a href="#footnote-ref-361">↑</a></p></li><li id="footnote-362" data-owner="curator"><p> Mario Vinciguerra (1887-1972), critico letterario [Enciclopedia Treccani, <em>ad vocem</em>]. <a href="#footnote-ref-362">↑</a></p></li><li id="footnote-363" data-owner="curator"><p> Francesco Flora (1891-1962), critico letterario. <a href="#footnote-ref-363">↑</a></p></li><li id="footnote-364" data-owner="curator"><p> Maria Venturini (1888-1957), insegnante di pedagogia e filosofia, studiosa di psicologia e traduttrice. Militante antifascista, attiva nella Resistenza, approda nel dopoguerra al Partito comunista, impegnandosi nel campo della cura e della difesa dell’infanzia. <a href="#footnote-ref-364">↑</a></p></li><li id="footnote-365" data-owner="curator"><p> Wolf Giusti (1901-1980) studioso della storia e della cultura dell’Europa orientale. <a href="#footnote-ref-365">↑</a></p></li><li id="footnote-366" data-owner="curator"><p> Corrado Alvaro (1895-1956) scrittore [Dizionario biografico degli italiani, <em>ad vocem</em>]. <a href="#footnote-ref-366">↑</a></p></li><li id="footnote-367" data-owner="curator"><p> Guido De Ruggiero (1888-1948), ministro della Pubblica istruzione nel 1944, storico della filosofia [Dizionario biografico degli italiani, <em>ad vocem</em>]. <a href="#footnote-ref-367">↑</a></p></li><li id="footnote-368" data-owner="curator"><p> Giuseppe Saragat (1898-1988), politico, presidente della Repubblica dal 1964 al 1971 [Dizionario biografico degli italiani, <em>ad vocem</em>]. <a href="#footnote-ref-368">↑</a></p></li><li id="footnote-369" data-owner="curator"><p> In quel periodo il biglietto d’invito alle attività dei Laureati, cui corrispondeva l’abbonamento al «Bollettino di Studium», sostituiva la tessera quale modalità, volutamente informale, per associarsi al Movimento.  <a href="#footnote-ref-369">↑</a></p></li><li id="footnote-370" data-owner="curator"><p> Il riferimento di Moro è all’articolo <em>Morale “professionale” del cittadino</em>, in «Studium», XXXIX, 1943, n. 8-9, agosto-settembre, a. pp. 221-225. L’autore dell’articolo era Sergio Paronetto. Il valore programmatico e la rilevanza delle argomentazioni sulle responsabilità del mondo cattolico durante il fascismo e nella nuova fase democratica diedero una vasta risonanza allo scritto.  <a href="#footnote-ref-370">↑</a></p></li><li id="footnote-371" data-owner="curator"><p> Movimento politico “Fronte dell’Uomo qualunque” [Enciclopedia Treccani, <em>ad vocem</em>]. <a href="#footnote-ref-371">↑</a></p></li><li id="footnote-372" data-owner="curator"><p> Ettore Maria Margadonna (1893-1975), giornalista, sceneggiatore e critico italiano [Enciclopedia Treccani, <em>ad vocem</em>].  <a href="#footnote-ref-372">↑</a></p></li><li id="footnote-373" data-owner="curator"><p> Ferruccio Parri (1890-1981), uomo politico italiano [Dizionario biografico degli italiani, <em>ad vocem</em>]. <a href="#footnote-ref-373">↑</a></p></li><li id="footnote-374" data-owner="curator"><p> Moro allude all’articolo di E. M. Margadonna, <em>Guardiamoci allo specchio</em>, in «Epoca», a. I, n. 188, 15 settembre 1945, p. 1. L’articolo riprendeva, in tono polemico, l’editoriale <em>Le classi medie sotto accusa</em>, in «Risorgimento Liberale», III, 1945, n. 216, 13 settembre, p. 1, a commento delle parole pronunciate dal <span id="mention-216" class="mention person" about="presidentedelConsiglio">presidente del Consiglio</span> Ferruccio Parri in una conferenza stampa al Viminale il 7 settembre. Egli aveva imputato alle classi medie le colpe del sostegno al regime fascista e, giudicando allarmante il diffondersi nell’opinione pubblica del disfattismo e dell’irresponsabilità, aveva dichiarato: «Questa opinione pubblica di fiacca memoria mi sembra rifletta in sostanza una larga parte delle classi di mezzo che sono le prime responsabili del regime fascista, in quanto ne sono state il maggior sostegno; dobbiamo ricordare la loro adesione entusiastica all’avventura spagnola e all’avventura imperialistica, e anche alla guerra insieme a Hitler. Esse lo hanno dimenticato ed è per loro facile fare manifestazione di critica negativa, demolitrice, corrosiva contro il regime politico nel quale viviamo»: <em>Né pace di punizione né pace assolutoria. La conferenza di Parri al Viminale</em>, in «Risorgimento Liberale», III, 1945, n. 212, 8 settembre, p. 1.  <a href="#footnote-ref-374">↑</a></p></li><li id="footnote-375" data-owner="curator"><p> Lega delle Nazioni [Enciclopedia Treccani, <em>ad vocem</em>]. <a href="#footnote-ref-375">↑</a></p></li><li id="footnote-376" data-owner="curator"><p> Adolfo Omodeo (1889-1946), storico [Dizionario biografico degli italiani, <em>ad vocem</em>]. <a href="#footnote-ref-376">↑</a></p></li><li id="footnote-377" data-owner="curator"><p> La <em>Storia d’Italia dal 1871 al 1915</em> era uscita per Laterza nel 1928. <a href="#footnote-ref-377">↑</a></p></li><li id="footnote-378" data-owner="curator"><p> Alessandro Manzoni (1785-1873), letterato [Dizionario biografico degli italiani, <em>ad</em> <em>vocem</em>]. <a href="#footnote-ref-378">↑</a></p></li><li id="footnote-379" data-owner="curator"><p> Niccolò Tommaseo (1802-1874), letterato e giurista [Enciclopedia Treccani, <em>ad vocem</em>]. <a href="#footnote-ref-379">↑</a></p></li><li id="footnote-380" data-owner="curator"><p> Fëdor Michailovič Dostoevskij (1821-1881), letterato russo [Enciclopedia Treccani, <em>ad vocem</em>]. <a href="#footnote-ref-380">↑</a></p></li><li id="footnote-381" data-owner="curator"><p> Nikolaj Aleksandrovič Berdjaev (1874-1948), filosofo russo, [Enciclopedia Treccani, <em>ad vocem</em>].  <a href="#footnote-ref-381">↑</a></p></li><li id="footnote-382" data-owner="curator"><p> Giuseppe Rensi (1871-1941), filosofo, docente di filosofia morale all’Università di Genova, esule in Svizzera per aver preso parte ai moti milanesi del 1898, si oppose al fascismo e fu privato della cattedra. Morì durante il bombardamento di Genova del 1941.  <a href="#footnote-ref-382">↑</a></p></li><li id="footnote-383" data-owner="curator"><p> Herbert Werner Rüssel (1897-1940), giornalista e scrittore tedesco, studioso di etica cristiana, fu vittima delle persecuzioni naziste per il suo orientamento omosessuale e morì nel campo di concentramento di Sachsenhausen.  <a href="#footnote-ref-383">↑</a></p></li><li id="footnote-384" data-owner="curator"><p> L’editoriale, senza firma, cui Moro allude è <em>Per una democrazia combattiva e laica</em>, in «Avanti!» [edizione romana], XLIX, n. 301, 22 dicembre 1945, p. 1. <a href="#footnote-ref-384">↑</a></p></li><li id="footnote-385" data-owner="curator"><p> Arturo Carlo Jemolo (1981-1881), giurista e storico [Dizionario biografico degli italiani, <em>ad vocem</em>]. <a href="#footnote-ref-385">↑</a></p></li><li id="footnote-386" data-owner="curator"><p> Ved. A.C. Jemolo, <em>Noi e il comunismo</em>, in «Il Ponte», I, 1945, n. 8, novembre, pp. 687-696. In particolare, l’«apprezzamento» suonava in questi termini: «nel mondo cattolico contemporaneo hanno un peso, una capacità di espansione, certe iniziative culturali, certe riviste di laici – come <em>Studium</em>, l’ottima rivista dei laureati cattolici romani – che conoscono il mondo della cultura contemporanea» (p. 691).  <a href="#footnote-ref-386">↑</a></p></li><li id="footnote-387" data-owner="curator"><p> Giorgio Del Vecchio (1878-1970), filosofo [Dizionario biografico degli italiani, <em>ad vocem</em>]. <a href="#footnote-ref-387">↑</a></p></li><li id="footnote-388" data-owner="curator"><p> Il XXVI congresso nazionale della Fuci, il primo dopo la guerra, si svolse a Roma dal 3 all’8 gennaio 1946. La prolusione fu tenuta dal <span id="mention-217" class="mention person" about="presidentedelConsiglio">presidente del Consiglio</span> Alcide De Gasperi. Intervennero, come relatori, Camillo Corsanego, Giuseppe Ermini, Ugo Carcassi, Bianca Penco, Alfredo Carlo Moro, Francesco Di Piazza e Francesco Carnelutti. L’inaugurazione si tenne presso il Pontificio istituto “Angelicum” mentre i lavori si svolsero presso il Pontificio ateneo lateranense.  <a href="#footnote-ref-388">↑</a></p></li><li id="footnote-389" data-owner="curator"><p> Francesco Carnelutti (1879-1965), giurista italiano [Dizionario biografico degli italiani, <em>ad vocem</em>]. <a href="#footnote-ref-389">↑</a></p></li><li id="footnote-390" data-owner="curator"><p> Il testo del discorso è pubblicato con il titolo <em>Salutari direttive ai Laureati e agli Universitari di Azione Cattolica</em> in <em>Discorsi e radiomessaggi di Sua Santità Pio XII</em>, vol. VII, Tipografia Poliglotta Vaticana, Città del Vaticano 1964, pp. 325-333. <a href="#footnote-ref-390">↑</a></p></li><li id="footnote-391" data-owner="curator"><p> Le settimane di cultura religiosa erano convegni di carattere teologico destinati ai laici svolti in estate, a partire dal 1936, presso il monastero benedettino di Camaldoli.  <a href="#footnote-ref-391">↑</a></p></li><li id="footnote-392" data-owner="curator"><p> Angela Gotelli (1905-1996) donna politica italiana [Dizionario biografico degli italiani, <em>ad vocem</em>]. <a href="#footnote-ref-392">↑</a></p></li><li id="footnote-393" data-owner="curator"><p> È il già citato articolo <em>Morale “professionale” del cittadino</em>, in «Studium», XXXIX, 1943, n. 8-9, agosto-settembre, pp. 221-225.   <a href="#footnote-ref-393">↑</a></p></li><li id="footnote-394" data-owner="curator"><p> Il Fondo Studi Sergio Paronetto venne promosso all’indomani della morte prematura dell’intellettuale ed economista, nel marzo 1945, dai Laureati cattolici e da una folta schiera di collaboratori e amici per incentivare gli studi economici e sociali ai quali egli si era dedicato.  <a href="#footnote-ref-394">↑</a></p></li><li id="footnote-395" data-owner="curator"><p> Documento programmatico sulla dottrina sociale cattolica elaborato a partire dal luglio 1943, pubblicato nel 1945 presso l’editrice Studium con il titolo <em>Per la comunità cristiana. Principi dell’ordinamento sociale a cura di un gruppo di studiosi amici di Camaldoli</em>. <a href="#footnote-ref-395">↑</a></p></li><li id="footnote-396" data-owner="curator"><p> L’Istituto cattolico di attività sociali (Icas), promosso dall’Azione cattolica nel 1925 ma attivo a partire dalla metà degli anni Trenta, aveva il compito di promuovere iniziative e studi legati al mondo economico e sociale e di realizzare le Settimane sociali dei cattolici. Cessò le proprie attività nel 1971.  <a href="#footnote-ref-396">↑</a></p></li><li id="footnote-397" data-owner="curator"><p> Fabio Cusin (1904-1955), giornalista e storico, per breve tempo militante nel Partito d’Azione, si occupò intensamente dello studio della vicenda di Trieste, al di fuori dei canoni patriottici.  <a href="#footnote-ref-397">↑</a></p></li><li id="footnote-398" data-owner="curator"><p> L’opera <em>La rivoluzione meridionale</em>, recensita da Moro – che erroneamente riportava il titolo <em>Il problema meridionale</em> – era la seconda edizione del volume uscito nel 1925 per Piero Gobetti editore. <a href="#footnote-ref-398">↑</a></p></li><li id="footnote-399" data-owner="curator"><p> Guido Dorso (1892-1947), scrittore meridionalista [Dizionario biografico degli italiani, <em>ad vocem</em>].  <a href="#footnote-ref-399">↑</a></p></li></ol>